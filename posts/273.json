{"title":"غزل شماره‌ی 273","author":"سلمان ساوجی","abyat":[{"m1":"بر زلف تو من بار دگر توبه شکستم ","m2":"بس عهد که چون زلف تو بشکستم و بستم "},{"m1":"دریاب که زد کار جهانی همه بر هم ","m2":"چشم تو و عذرش همه این است که مستم "},{"m1":"در نامه چو من شرح فراق تو نویسم ","m2":"خون گرید و فریاد کند خامه ز دستم "},{"m1":"خورشید بلندی تو و من پست چو سایه ","m2":"آنجا که تو باشی نتوان گفت که هستم "},{"m1":"چشم تو به دل گفت که مست منی ای دل ","m2":"دل گفت: بلی مست تو از روز الستم "},{"m1":"گنجی است روان جام می و توبه طلسمش ","m2":"برداشتم آن گنج و طلسمش بشکستم "},{"m1":"بر سوختن و مردن من شمع شب افروز ","m2":"خندید بسی امشب و من می‌نگریستم "},{"m1":"روزش به سر آمد سحری گفت که سلمان ","m2":"برخیز که من نیز به روز تو نشستم "}],"url":"https://ganjoor.net/salman/divanss/ghazalss/sh273"}