{"title":"غزل شماره‌ی 215","author":"سلمان ساوجی","abyat":[{"m1":"آن که باشد که تو را بیند و عاشق نشود؟","m2":"یا به عشق تو مجرد ز علایق نشود؟"},{"m1":"با تو داردم زازل سابقه عشق ولی","m2":"کار بخت است و عنایت به سوابق نشود"},{"m1":"در سرم هست که خاک کف پای تو شوم","m2":"من برینم، مگر بخت موافق نشود"},{"m1":"شعله آتش دل، سر به فلک باز نهاد","m2":"دارم امید که دودش به تو لاحق نشود"},{"m1":"می‌کند دست درازی سر زلفت مگذار","m2":"تا به رغم دل من با تو معانق نشود"},{"m1":"هر که این صورت و اخلاق و معانی دارد","m2":"که تو داری، ز چه محبوب خلایق نشود؟"},{"m1":"شب به یاد تو کنم زنده گواهم صبح است","m2":"روشن این قول به بی‌شاهد صادق نشود"},{"m1":"با دهان و لب تو جان مرا رازی هست","m2":"همه کس واقف اسرار دقایق نشود"},{"m1":"کار کن کار که کار تو میسر سلمان","m2":"به عبارات خوش و نکته رایق نشود"}],"url":"https://ganjoor.net/salman/divanss/ghazalss/sh215"}