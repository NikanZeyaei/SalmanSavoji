{"title":"غزل شماره‌ی 311","author":"سلمان ساوجی","abyat":[{"m1":"خیال خود همه باید، ز سر به در کردن ","m2":"دگر به عالم سودای او گذر کردن "},{"m1":"زمان زمان به جهانی رسیدن عشقش ","m2":"وزان جهان به جهانی دگر سفر کردن "},{"m1":"به منزلی که نباشد حبیب اگر باشد ","m2":"سودا دیده نباید، در آن نظر کردن "},{"m1":"چو شمع در نظر او شبی هوس دارم ","m2":"به پا ستادن و خوش خدمتی به سر کردن "},{"m1":"مطولست به غایت حکایت عشقش ","m2":"نمی‌توان به عبارات مختصر کردن "},{"m1":"فرو مکش سخن موی در میان ای دل ","m2":"چه لازمست سخن را درازتر کردن "},{"m1":"دل مرا که به بویی است قانع از تو چو مشک ","m2":"چه باید این همه خونابه در جگر کردن؟"},{"m1":"درین هوس که تویی باید اول ای سلمان ","m2":"هوای دنیی و عقبی ز سر به در کردن "},{"m1":"به باد، جان به تمنای دوست بر دادن ","m2":"ز خاک سر به تماشای یار بر کردن "}],"url":"https://ganjoor.net/salman/divanss/ghazalss/sh311"}