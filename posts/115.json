{"title":"غزل شماره‌ی 115","author":"سلمان ساوجی","abyat":[{"m1":"تحریر شرح شوقت، طومار، بر نتابد ","m2":"تقریر وصف حالم، گفتار، بر نتابد "},{"m1":"من بارها کشیدم، بار فراق، بر دل ","m2":"ترسم که دل ضعیف است، این بار، بر نتابد "},{"m1":"یاران مهربان را، رسم است، جور یاران","m2":"بر تافتن ولیکن، این بار، بر نتابد "},{"m1":"ای یار بشنو از من، گر می‌کنی، جفایی","m2":"با یار خویشتن کن، کاغیار بر نتابد "},{"m1":"از های و هوی رندان زاهد چه ذوق یابد ","m2":"این نکته مست داند، هوشیار بر نتابد "},{"m1":"کی در دماغ عاشق، سودای عقل گنجد ","m2":"آری سر قلندر، دستار بر نتابد "},{"m1":"آنکس رخ تو بیند، کز خود، نظر بدوزد ","m2":"هر چشم خویشتن بین، دیدار بر نتابد "},{"m1":"در روی یار سلمان، کم کن سخن، که نازک ","m2":"درد سر حکایت، بسیار، بر نتابد "}],"url":"https://ganjoor.net/salman/divanss/ghazalss/sh115"}