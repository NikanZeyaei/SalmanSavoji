{"title":"غزل شماره‌ی 105","author":"سلمان ساوجی","abyat":[{"m1":"باز دل سودای آن زنجیر مو، از سر گرفت ","m2":"آتشم بنشسته بود از شمع رویش، در گرفت "},{"m1":"زهد خشک و دامن تر، آتش ما، می‌نشاند ","m2":"عشقش این بار آتشی در زد، که خشک و تر، گرفت "},{"m1":"موکب سلطان حسن او، عنان عشق، تافت ","m2":"سوی دارالملک جان، و آن مملکت، یکسر گرفت "},{"m1":"نیم شب سودای حسنش، بر در دل حلقه زد ","m2":"حلقه دیوانگی زد، عقل و راه در گرفت "},{"m1":"یوسف از بهر دل یعقوب، باز آمد به مصر ","m2":"جان به استقبال شد، دل تنگش اندر بر گرفت "},{"m1":"زلف او جای دل من بود، و آمد غیرتم ","m2":"کو به جای این دل مسکین، دلی دیگر گرفت "},{"m1":"گرچه خورشید جمالش، روی مهر، از من بتافت ","m2":"ور چه روزی چند مهرش، سایه از من، بر گرفت "},{"m1":"بی لبش، چون گل، پر از خون باد، کام ساغرم ","m2":"گر لب من خنده زد، یا دست من، ساغر گرفت "},{"m1":"تا نپنداری که سلمان، دامن از دلبر، فشاند ","m2":"دامن از دل بر فشاند و دامن دلبر، گرفت "}],"url":"https://ganjoor.net/salman/divanss/ghazalss/sh105"}