{"title":"غزل شماره‌ی 102","author":"سلمان ساوجی","abyat":[{"m1":"هر که با، عشق آشنا شد، زحمت جان، بر نتافت ","m2":"درد پر ورد محبت، بار درمان بر نتافت "},{"m1":"هر دماغی، کز هوای خاک کویش برد، بوی ","m2":"از نسیم صبحدم، بوی گلستان بر نتافت "},{"m1":"پرتو دیدار جانان تافت بر جان، در ازل ","m2":"دیده جان پرتو دیدار جانان، بر نتافت "},{"m1":"دل ز غوغای تو و غوغای می‌آمد به تنگ ","m2":"بود ملکی مختصر حکم دو سلطان بر نتافت "},{"m1":"عاشق ثابت قدم، پروانه را دیدم که او ","m2":"باخت جان در عشق و روی، از شمع تابان بر نتافت "},{"m1":"هر جفا و جور و بیدادی که بود از دست دوست ","m2":"دل تحمل کرد، لیکن بار هجران بر نتافت "},{"m1":"می‌شوم خاک تو، بر من هر چه آید باک نیست ","m2":"بر زمین چیزی نیاید، آسمان کان بر نتافت "},{"m1":"تا دل من حلقه زلف تو را در گوش کرد ","m2":"هرچه فرمودی به مویی، سر ز فرمان بر نتافت "},{"m1":"قصه زلف تو می‌گفتم، رخت بر تاب شد ","m2":"بود نازک دل، سخنهای پریشان بر نتافت "},{"m1":"بر نمی‌تابد دلم بر تافتن روی از حبیب ","m2":"فی‌المثل گر دیگری بر تافت، سلمان بر نتافت "}],"url":"https://ganjoor.net/salman/divanss/ghazalss/sh102"}