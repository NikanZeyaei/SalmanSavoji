{"title":"غزل شماره‌ی 108","author":"سلمان ساوجی","abyat":[{"m1":"آمد به برج عاشقان، ماه مبارک منزلت ","m2":"ای ماه مهر افزون من، بادا مبارک، منزلت "},{"m1":"خلوت سرای چشم و دل، این شسته و آن، رفته‌ام ","m2":"فرمای و بنشین، ای صنم، هر جا که می‌خواهد دلت "},{"m1":"تو سرو باغ جنتی، از جوی جان بر خاسته ","m2":"یا شاخ طوبی کاسمان، بنشاند در آب و گلت "},{"m1":"من هودج عشق تو را، در جان و دل جا کرده‌ام ","m2":"کاندر سرای آب و گل دانم، نگنجد، محملت "},{"m1":"کردیم جان را منزلت، باشد که بر ما بگذری","m2":"بر ما گذر تا بگذریم، از آسمان، در منزلت "},{"m1":"ای مایه شادی درا، روزی به اقبال از درم","m2":"باشد کزین غمها فرج، یابم به بخت مقبلت "},{"m1":"دنیا ندارد حاصلی، غیر از حضور دوستان ","m2":"گر دوست حاصل می‌شود، سلمان، بس است این حاصلت "}],"url":"https://ganjoor.net/salman/divanss/ghazalss/sh108"}