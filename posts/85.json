{"title":"غزل شماره‌ی 85","author":"سلمان ساوجی","abyat":[{"m1":"چشم من گوش خیالت دارد، اما خواب نیست ","m2":"هست جان را، عزم پا بوست ولی، اسباب نیست "},{"m1":"دیده را هر شب خیالت می‌شود مهمان، ولی ","m2":"دیده را اسباب مهمان در میان جز آب نیست "},{"m1":"رویت آمد، قبله دل ابروت، محراب جان ","m2":"اهل معنی را برون، زین قبله و محراب نیست "},{"m1":"با خیالت، خواب در چشمم نمی‌گیرد قرار ","m2":"خواب می‌داند که راه سیل، جای خواب نیست "},{"m1":"رشته جانم کی آرد تاب شمع روی تو ","m2":"چون چراغ عقل را با شور عشقت تاب نیست "},{"m1":"مجلس ما روشن است، از طلعتش، مه را بگو ","m2":"دیده بر هم نه، که امشب حاجت مهتاب نیست "},{"m1":"رسم دین بگذاشت سلمان، مذهب رندی گرفت ","m2":"ترک این مذهب گرفتن، مذهب اصحاب نیست "}],"url":"https://ganjoor.net/salman/divanss/ghazalss/sh85"}