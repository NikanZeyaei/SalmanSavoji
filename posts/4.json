{"title":"غزل شماره‌ی 4","author":"سلمان ساوجی","abyat":[{"m1":"بدست باد گهگاهی سلامی می‌رسان یارا","m2":"که از لطف تو خود آخر سلامی می‌رسد ما را"},{"m1":"خنک باد سحرگاهی که در کوی تو گه گاهش","m2":"مجال خاک بوسی هست و ما را نیست آن یارا"},{"m1":"شکایت نامه شوق تو را بر کوه اگر خوانم","m2":"ز رقت چشمه‌ها گردند گریان سنگ خارا را"},{"m1":"ز رفتن راه عاجز کرد و ره را نیست پایانی","m2":"اگر کاری به سر می‌شد، ز سر می‌ساختم پا را"},{"m1":"ز شرح حال من، زلف تو طوماری است سر بسته","m2":"اگر خواهی خبر، بگشا، سر طومار سودا را"},{"m1":"شب یلدا است هر تاری ز مویت، وین عجب کاری","m2":"که من روزی نمی‌بینم، خود این شب‌های یلدا را"},{"m1":"به فردا می‌دهی هر دم، مرا امید و می‌دانم","m2":"که در شب‌های سودایت، امیدی نیست فردا را"},{"m1":"نسیم صبح اگر یابی، گذر بر منزل لیلی","m2":"بپرسی از من مجنون، دل رنجور شیدا را"},{"m1":"ور از تنهایی سلمان و حال او خبر، پرسد","m2":"بگو بی‌جان و بی‌جانان، چه باشد حال تنها را"}],"url":"https://ganjoor.net/salman/divanss/ghazalss/sh4"}