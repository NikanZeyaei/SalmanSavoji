{"title":"غزل شماره‌ی 31","author":"سلمان ساوجی","abyat":[{"m1":"باز آمد ای بخت همایون به سعادت","m2":"چون جان گرامی، به بدن، روز اعادت"},{"m1":"از غمزه، سنان داری و در زیر لبان، قند","m2":"چون است به قصد آمده‌ای یا به عیادت؟"},{"m1":"مهری است کهن، در دل و جان من و آن مهر","m2":"همچون مه نوروز به روزست سیادت"},{"m1":"در قید چه داری به ستم؟ صید رها کن","m2":"او خود، به کمند تو در آید، به ارادت"},{"m1":"گو تیر بلا بار، که من سهم ندارم","m2":"تیری که زند دوست، بود سهم سعادت"},{"m1":"با خون جگر ساز، دلا! ز آنکه بریدند","m2":"با خون جگر، ناف تو در روز ولادت"},{"m1":"در صومعه، عمری به امید تو نشستم","m2":"کاری نگشاد، از ورع و زهد و عبادت"},{"m1":"من بعد برآنیم که گرد در خمار","m2":"گردیم و نگردیم، ازین مذهب و عادت"},{"m1":"بی‌فایده سلمان چه کنی سعی و تکاپوی؟","m2":"چون بخت نباشد، ندهد سود جلادت"}],"url":"https://ganjoor.net/salman/divanss/ghazalss/sh31"}