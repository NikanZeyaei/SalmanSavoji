{"title":"غزل شماره‌ی 291","author":"سلمان ساوجی","abyat":[{"m1":"به درد دل گرفتارم دوای دل نمی‌دانم ","m2":"دوای درد دل کاری است بس مشکل نمی‌دانم "},{"m1":"به چشم خویش می‌بینم که خواهد ریخت خون دل ","m2":"ندانم چون کنم با دل من بیدل نمی‌دانم "},{"m1":"بیابان است و شب تاریک و با من بخت من همره ","m2":"ولی بخت است خواب آلود و من منزل نمی‌دانم "},{"m1":"چه گویم ای که می‌پرسی ز حال روزگار من ","m2":"که ماضی رفت و حال این است و مستقبل نمی‌دانم "},{"m1":"مرا از دین و از دنیا همین درد تو بس حاصل","m2":"که من خود دین و دنیا را جزین حاصل نمی‌دانم "},{"m1":"از آنت در میان دل چو جان جا کرده‌ام دایم ","m2":"که من جای تو در عالم برون از دل نمی‌دانم "},{"m1":"مرا گویند عاقل گرد و ترک عشق کن سلمان ","m2":"من آن کس را که عاشق نیست خود عاقل نمی‌دانم "}],"url":"https://ganjoor.net/salman/divanss/ghazalss/sh291"}