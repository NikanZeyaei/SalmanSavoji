{"title":"غزل شماره‌ی 80","author":"سلمان ساوجی","abyat":[{"m1":"یار ما را یار بسیارست تا او یار کیست ","m2":"دل بسی دارد ندانم، زان میان، دلدار کیست "},{"m1":"خاک پایش را تصور می‌کند در چشم خویش ","m2":"هر کسی تا کحل چشم دولت بیدار، کیست "},{"m1":"میدهم جان و ستانم عشوه، این داد و ستد ","m2":"جز که در بازار سودای تو، در بازار کیست "},{"m1":"خواستم مردن به پیشش گفت رویش کار خود ","m2":"کین نه کار توست ای جان و جهان پس کار کیست "},{"m1":"جان من چون چشم او بیدار شد، گیرم که هست ","m2":"جان من بیمار چشمش، چشم او بیمار کیست "},{"m1":"کاشکی دیدی، گل رخسار خود در آینه ","m2":"تا بدانستی که در پای دل من، خار کیست "},{"m1":"دل ز سلمان برد و خونش خورد و می‌گوید کنون ","m2":"کار عالم بین، که چون کار من بیکار کیست "}],"url":"https://ganjoor.net/salman/divanss/ghazalss/sh80"}