{"title":"غزل شماره‌ی 156","author":"سلمان ساوجی","abyat":[{"m1":"مستور در ایام تو معذور نباشد","m2":"هر چند که این ممکن و مقدور نباشد"},{"m1":"ماقوت رفتار نداریم، اگر یار","m2":"نزدیک‌تر آید، قدمی دور نباشد"},{"m1":"مست می او گرد که مرد ره او را","m2":"اول صفت آنست که مستور نباشد"},{"m1":"بی‌سر و قدت کار طرب راست نگردد","m2":"بی‌شمع رخت عیش مرا نور نباشد"},{"m1":"با چشم تو خواهم غم دل گفت ولیکن","m2":"وقتی بتوان گفت که مخمور نباشد"},{"m1":"ما جنت و فردوس ندانیم ولیکن","m2":"دانیم که در جنت ازین حور نباشد"},{"m1":"از بوی سر زلف خودم صبر مفرمای","m2":"کین تاب و توان در من رنجور نباشد"},{"m1":"هرکس که به کفر سر زلف تو بمیرد","m2":"در کیش من آنست که مغفور نباشد"}],"url":"https://ganjoor.net/salman/divanss/ghazalss/sh156"}