{"title":"غزل شماره‌ی 123","author":"سلمان ساوجی","abyat":[{"m1":"مسپار دل، به هر کس، که رخ چو ماه دارد ","m2":"به کسی سپار دل را، که دلت نگاه دارد "},{"m1":"بر چشم یار شد دل، که ز دیده، داد، خواهد ","m2":"عجب ار سیه دلان را، غم داد خواه دارد "},{"m1":"تو مرا مگوی واعظ، که مریز، آب دیده ","m2":"بگذار تا بریزم، که بسی گناه، دارد "},{"m1":"خبر خرابی من، ز کسی، توان شنیدن ","m2":"که دلی خراب و حالی، ز غمش تباه دارد "},{"m1":"من بی‌نوا بر گل، ره دم زدن، ندارم ","m2":"حسدست بر هزارم، که هزار راه ندارد "},{"m1":"تو به حسن پادشاهی، دل عاشقت رعیت ","m2":"خنکا رعیتی کو، چو تو پادشاه دارد "},{"m1":"به عذار و شاهد و خط، بستد رخت دل از من ","m2":"چه دهم جواب آن کس، که خط و گواه دارد "},{"m1":"نتوان دل جهانی، همه وقف خویش کردن ","m2":"به همین قدر که لعل تو خطی سیاه دارد "},{"m1":"به طریق لطف می‌کن، نظری به حال سلمان ","m2":"که همین قدر توقع، به تو گاه گاه دارد "}],"url":"https://ganjoor.net/salman/divanss/ghazalss/sh123"}