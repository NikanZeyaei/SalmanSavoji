{"title":"غزل شماره‌ی 142","author":"سلمان ساوجی","abyat":[{"m1":"باد سحر از کوی تو بویی به من آورد","m2":"جانهاش فدا باد! که جان را به تن آورد"},{"m1":"دلهای ز خود رفته ما را که غمت داشت","m2":"آمد سحری بوی تو با خویشتن آورد"},{"m1":"دلها شده‌ بودند به یک بارگی از جان","m2":"لطفت به سلامت همه‌شان با وطن آورد"},{"m1":"شد دیده یعقوب منور به نسیمی","m2":"کز یوسف مصرش خبر پیرهن آورد"},{"m1":"این رایحه مشک ز دشت ختن آمد؟","m2":"یا بوی اویس است که باد از یمن آورد؟"},{"m1":"در باغ مگر بزم صبوح است، که گل را","m2":"عطار سحرگاه به دوش از چمن آورد؟"},{"m1":"آن قطره عرق نیست که بر عارضت افتاد","m2":"آبی است که با روی گل یاسمن آورد"}],"url":"https://ganjoor.net/salman/divanss/ghazalss/sh142"}