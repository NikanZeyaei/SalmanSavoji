{"title":"غزل شماره‌ی 338","author":"سلمان ساوجی","abyat":[{"m1":"صوفی ز سر توبه شد با سر پیمانه ","m2":"رخت و بنه از مسجد آورد به میخانه"},{"m1":"هر صورت آبادان کز باده شود ویران","m2":"معموره معنی دان یعنی چه که ویرانه"},{"m1":"سودی ندهد تو به زان می که بود ساقی","m2":"در دور ازل با ما پیموده به پیمانه"},{"m1":"دانی که کند مستی در پایه سرمستی","m2":"مردی ز سر هستی برخاسته مردانه"},{"m1":"در صومعه با صوفی دارم سر می خوردن","m2":"ناصح سر خم برکن بر نه سر افسانه"},{"m1":"ما را کشش زلفت صد دام جوی ارزد","m2":"زنهار که نفروشی آن دام به صد دانه"},{"m1":"در هم گسلم هر دم از دست تو زنجیری","m2":"زنجیر کجا دارد پای من دیوانه"},{"m1":"چون شمع سری دارم بر باد هوا رفته","m2":"جانی و بخود هیچش پروانه چو پروانه"},{"m1":"زاهد به دعا عقبی خواهد دگری دنیا","m2":"هرکس پی مقصودی سلمان پی جانانه"}],"url":"https://ganjoor.net/salman/divanss/ghazalss/sh338"}