{"title":"غزل شماره‌ی 299","author":"سلمان ساوجی","abyat":[{"m1":"از سر کوی تو ما بی سر و سامان رفتیم ","m2":"تشنه و مرده ز سرچشمه حیوان رفتیم "},{"m1":"ما چو یعقوب به مصر، از پی دیدار عزیز ","m2":"آمدیم اینک و با کلبه احزان رفتیم "},{"m1":"چند گویند رقیبان به غریبان فقیر ","m2":"که گدایان بروید از در ما، هان رفتیم "},{"m1":"سالها ما به امید نظری سرگردان ","m2":"بر سر کوی تو گشتیم و به پایان رفتیم "},{"m1":"چون مگس گرز سر خوان تو ما را راندند ","m2":"تو مپندار که ما از سر این خوان رفتیم "},{"m1":"ما چو آب گذران در قدم سرو سهی ","m2":"سر نهادیم خروشنده و گریان رفتیم "},{"m1":"بلبلانیم چو ما را ز بهار تو نبود ","m2":"هیچ برگی و نوایی ز گلستان رفتیم"},{"m1":"ما نکردیم گناهی حرجی بر ما نیست ","m2":"جان سپردیم به عشق تو و بی‌جان رفتیم "},{"m1":"سر من رفت و نرفتم ز سر پیمانت ","m2":"لله‌الحمد که ما با سر و پیمان رفتیم "},{"m1":"عشق چون بی‌سر و پایی مرا پیش تو دید ","m2":"گفت حیف است که ما بر سر سلمان رفتیم "}],"url":"https://ganjoor.net/salman/divanss/ghazalss/sh299"}