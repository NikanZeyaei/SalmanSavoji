{"title":"غزل شماره‌ی 210","author":"سلمان ساوجی","abyat":[{"m1":"سر سودای تو هرگز ز سر ما نرود","m2":"برود این سر سودایی و سودا نرود"},{"m1":"پرتو نور تجلی رخت، ممکن نیست","m2":"که اگر کوه ببیند دلش از جا نرود"},{"m1":"پای سست است و رهم دور از آن می‌ترسم","m2":"که سر من برود در طلب و پا نرود"},{"m1":"هر که را گوشه دل خلوت خاص تو بود","m2":"دلش از گوشه خلوت به تماشا نرود"},{"m1":"عشقت آمد به سرم و زمن مسکین بستند","m2":"عقل و دین هر دو و دانم که بدینها نرود"},{"m1":"سیل خون دل ما می‌رود از دیده بگو","m2":"با خیال تو که در خون دل ما نرود"},{"m1":"ما دلی ناسره داریم به بازار غمت","m2":"درم قلب ندانم برود یا نرود؟"},{"m1":"چند گویی که دلم رفت به خوبان سلمان!","m2":"دیده بر دوز و دل از دست مده تا نرود"}],"url":"https://ganjoor.net/salman/divanss/ghazalss/sh210"}