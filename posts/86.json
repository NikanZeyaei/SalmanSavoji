{"title":"غزل شماره‌ی 86","author":"سلمان ساوجی","abyat":[{"m1":"عاشق سر مست را، با دین و دنیا کار نیست ","m2":"کعبه صاحبدلان، جز خانه خمار نیست "},{"m1":"روی زرد عاشقان، چون می‌شود گلگون به می","m2":"گر خم خمار را رنگی ز لعل یار نیست "},{"m1":"زاهدی گر می‌خرد عقبی، به تقوی، گو، بخر ","m2":"لاابالی را، سرو سودای این بازار نیست "},{"m1":"از سر من باز کن، ساقی خرد را، کین زمان ","m2":"با خیالش خلوتی دارم که جان را بار نیست "},{"m1":"طلعتش، آینه صنع است و در آیینه‌اش","m2":"جمله حیرانند و کس را زهره گفتار نیست "},{"m1":"شمع ما گر پرده بر می‌دارد، از روی یقین ","m2":"در حق آتش پرستان، بعد از آن انکار نیست "},{"m1":"حال بی‌خوابی چشم من، چه می‌داند کسی ","m2":"کو چو اختر هر شبی تا صبحدم بیدار نیست "},{"m1":"دامن وصلش به جان از دست دادن مشکل است ","m2":"ورنه جان دادن، به دست عاشقان دشوار نیست "},{"m1":"دوش با دل، راز عشق دوست گفتم، غیرتش ","m2":"گفت سلمان بس، که هر کس محرم اسرار نیست "}],"url":"https://ganjoor.net/salman/divanss/ghazalss/sh86"}