{"title":"غزل شماره‌ی 345","author":"سلمان ساوجی","abyat":[{"m1":"تا سودا شب نقاب صبح صادق کرده‌ای ","m2":"روز را در دامن مشکین شب پرورده‌ای "},{"m1":"ای بسا شبها که با مهرت به روز آورده‌ام ","m2":"تا تو بر رغم دلم یک شب به روز آورده‌ای "},{"m1":"از بخاری چشمه خورشید را آشفته‌ای ","m2":"وز غباری خاطر گلبرگ را آزرده‌ای "},{"m1":"مه رخان چین به هندویت خطی داده‌اند ","m2":"زان سیه کاری که با خورشید رخشان کرده‌ای "},{"m1":"گر چه جان بخشیده‌ای از پسته تنگم ولی ","m2":"شد ز عناب لبت روشن که خونم خورده‌ای "},{"m1":"مردم چشم جهان بینت اگر خوانم رواست ","m2":"زانکه در چشم منی وز چشم من در پرده‌ای "},{"m1":"جاودان در بوستان عارضت سرسبز باد ","m2":"آن نبات تازه کز وی آب شکر برده‌ای "},{"m1":"گرد عنبر بر عذار ارغوان افشانده‌ای ","m2":"برگ سوسن بر کنار نسترن گسترده‌ای "},{"m1":"یار کنار چشمه حیوان به مشک آلوده‌ای ","m2":"یا غبار درگه صاحب به لب بسترده‌ای "}],"url":"https://ganjoor.net/salman/divanss/ghazalss/sh345"}