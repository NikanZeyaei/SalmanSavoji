{"title":"غزل شماره‌ی 19","author":"سلمان ساوجی","abyat":[{"m1":"قبله ما نیست، جز محراب ابروی شما","m2":"دولت ما نیست، الا در سر کوی شما"},{"m1":"روز محشر، در جواب پرسش سودای کفر","m2":"هیچ دست آویز ما را نیست، جز موی شما"},{"m1":"ماه تابان را شبی نسبت، به رویت، کرده‌ام","m2":"سالها شد، تا خجالت دارم، از روی شما"},{"m1":"مرده خاکم که او می‌پرورد سروی چو تو","m2":"زنده بادم که او می‌آورد بوی شما"},{"m1":"اینکه بر چشمم، سیاه و تنگ دل یاری، ولی","m2":"کس نمی‌گوید حدیث سخت، در روی شما"},{"m1":"بر نمی‌دارم سر از زانو، ز رشک طره‌ات","m2":"تا چرا سر بر نمی‌دارد، ز زانوی شما"},{"m1":"چشم تنگت، تر تاز و حاجبت پیشانی است","m2":"زان نمی‌آید کسی در چشم جادوی شما"},{"m1":"گرم بدم گویی و نیکویی، به هر حالت که هست","m2":"هست، سلمان، از میان جان، دعا گوی شما"}],"url":"https://ganjoor.net/salman/divanss/ghazalss/sh19"}