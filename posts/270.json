{"title":"غزل شماره‌ی 270","author":"سلمان ساوجی","abyat":[{"m1":"آرزو دارم ز لعلش تا به لب جام مدام ","m2":"وز سرم بیرون نخواهد رفتن این سودای خام "},{"m1":"چون قدح در دل نمی‌آید مرا الا که می ","m2":"چو صراحی سر نمی‌آرم فرو الا به جام "},{"m1":"باده گر بر کف نهم، با یاد او بادم حلال ","m2":"باد اگر بر من وزد، بی بوی او بادم حرام "},{"m1":"من به بویش گه به مسجد می‌روم گاهی به دیر ","m2":"مست آن بویم ندانم این کدام است آن کدام؟"},{"m1":"گر به دیر اندر نشان دوست یابم از حرم ","m2":"رخ به دیر آرم نگردم بازگرد آن مقام "},{"m1":"ساقیا من پخته‌ام، بویی تمام است از میم","m2":"خام را ده جام و کار ناتمامان کن تمام "},{"m1":"زاهدان خشک را در مجمع رندان چه کار؟","m2":"خلوت خاص است و اینجا بر نتابد بار عام "},{"m1":"دیگران گر نام و ننگی را رعایت می‌کنند ","m2":"هست پیش عارفان آن نام، ننگ و ننگ، نام "},{"m1":"دشمنان گفتند: کام دوست ناکامی توست ","m2":"عاقبت سلمان به رغم دشمنان شد، دوستکام "}],"url":"https://ganjoor.net/salman/divanss/ghazalss/sh270"}