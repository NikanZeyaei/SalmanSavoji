{"title":"غزل شماره‌ی 119","author":"سلمان ساوجی","abyat":[{"m1":"هر دمم، چهره به خون مژه، تر می‌گردد ","m2":"حالم از عشق تو، هر روز، بتر می‌گردد "},{"m1":"بر مگرد از من و گر زانکه تو بر می‌گردی ","m2":"دین و دنیا و سعادت، همه، بر می‌گردد"},{"m1":"روی، پنهان مکن از من، که پری رویان را ","m2":"کار حسن، از نظر اهل نظر، می‌گردد "},{"m1":"فکر، در راه هوای تو، ز پا می‌افتد ","m2":"عقل، در کوی خیال تو، به سر می‌گردد "},{"m1":"رحم کن بر دلم ای ماه، که از آه دلم ","m2":"خانه ماه فلک، زیر و زبر می‌گردد "},{"m1":"آب و سنگم همه بردی و کنون دیده من ","m2":"آسیایی است که بر خون جگر می‌گردد "},{"m1":"تا کجا باد صبا، بوی تو در یوزه کند ","m2":"روز و شب بی سروپا بر همه در می‌گردد "},{"m1":"تیغ از دست تو عمر ابدی، می‌بخشد ","m2":"زهر بر یاد تو، جلاب و شکر می‌گردد "},{"m1":"رفت بر بوک و مگر عمر تو سلمان چه کنم ","m2":"کار دنیا همه، بر بوک و مگر می‌گردد "}],"url":"https://ganjoor.net/salman/divanss/ghazalss/sh119"}