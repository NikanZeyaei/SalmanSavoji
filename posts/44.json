{"title":"غزل شماره‌ی 44","author":"سلمان ساوجی","abyat":[{"m1":"از کوی مغان، نیم شبی، ناله نی، خاست","m2":"زاهد به خرابات مغان آمد و می‌، خواست "},{"m1":"ما پیرو آن راهروانیم، که ما را","m2":"چون نی بنماید، به انگشت، ره راست"},{"m1":"من کعبه و بتخانه نمی‌دانم و دانم","m2":"کانجا که تویی، کعبه ارباب دل، آنجاست"},{"m1":"ای آنکه به فردا دهی امروز، مرا بیم!","m2":"رو، بیم کسی کن که امیدیش به فرداست"},{"m1":"خواهیم که بر دیده ما، بگذرد آن سرو","m2":"تا خلق بدانند که او، بر طرف ماست"},{"m1":"بنشست غمت در دل من تنگ و ندانم","m2":"با ما چنین تنگ نشینی، ز کجا خواست؟"},{"m1":"بسیار مشو غره، بدین حسن دلاویز","m2":"کین حسن دلاویز تو را حسن من آراست"},{"m1":"جمعیت حسنی، که سر زلف تو دارد","m2":"از جانب دلهای پراکنده شیداست"},{"m1":"از عقد سر زلف و رقوم خط مشکین","m2":"حاصل غم عشق، آمد و باقی همه سوداست"},{"m1":"عشق تو ز سلمان، دل و جان و خرد و هوش","m2":"بر بود کنون، مانده و مسکین‌ تن و تنهاست"}],"url":"https://ganjoor.net/salman/divanss/ghazalss/sh44"}