{"title":"غزل شماره‌ی 323","author":"سلمان ساوجی","abyat":[{"m1":"ای درد عشق دل شکنت، آرزوی من ","m2":"عشق است عادت تو و در دست خوی من "},{"m1":"جز درد عشق نیست مرا آرزو، مباد!","m2":"آن روز را که کم شود این آرزوی من "},{"m1":"برخاستم ز کوی تو چون گرد، عشق گفت:","m2":"بنشین که نیست راه برون شد ز کوی من "},{"m1":"خون می‌خورم به جای می و ذوق مستیم ","m2":"داند کسی که خورد دمی از سبوی من "},{"m1":"از چشم من برفت چو آب و در آتشم ","m2":"کان رفته نیز باز کی آید به جوی من؟"},{"m1":"آن سرو سرکش متمایل که میل او ","m2":"باشد به جانب همه الا به سوی من "},{"m1":"سلمان ز جمله خلق گرفتار برد گوی ","m2":"فی‌الجمله تا کجا رسد این گفت و گوی من؟"}],"url":"https://ganjoor.net/salman/divanss/ghazalss/sh323"}