{"title":"غزل شماره‌ی 233","author":"سلمان ساوجی","abyat":[{"m1":"یار می‌آید و در دیده چنان می‌آید ","m2":"که پری پیکری از عالم جان می‌آید "},{"m1":"سر سودای تو گنجی است نهان در دل من ","m2":"به زیان می‌رود آن چون به زبان می‌آید "},{"m1":"من گرفتم که ز عشق تو حکایت نکنم ","m2":"چه کنم کز در و دیوار فغان می‌آید؟"},{"m1":"به جمالت که اگر بی تو نظر بر خورشید ","m2":"می‌کنم در نظرم تیغ و سنان می‌آید "},{"m1":"به حیاتت که اگر می‌خورم از دست تو زهر ","m2":"خوشتر از آب حیاتم به دهان می‌آید "},{"m1":"تا تویی در دل من کی دگری می‌گنجد؟","m2":"یا کجا در نظرم هر دو جهان می‌آید؟"},{"m1":"مرهم لطف خوش آید همه کس را لیکن ","m2":"زخم تیغ تو مرا خوشتر از آن می‌آید "},{"m1":"بر دلم صحبت آن کس که ندارد ذوقی ","m2":"گر همه جان عزیز است، گران می‌آید "}],"url":"https://ganjoor.net/salman/divanss/ghazalss/sh233"}