{"title":"غزل شماره‌ی 18","author":"سلمان ساوجی","abyat":[{"m1":"من کیستم؟ تا با شدم، سودای دیدار شما","m2":"اینم نه بس کاید به من، بویی ز گلزار شما؟"},{"m1":"چشمم که هر دم می‌کند، غسلی به خوناب جگر","m2":"با این طهارت نیستم، زیبای دیدار شما!"},{"m1":"سیم سیاه قلب اگر، هرگز نپالودی مژه","m2":"کی نقد اشک ما روان، گشتی به بازار شما؟"},{"m1":"ای هر سر موی تو را، سرمایه هستی بها!","m2":"با آن که من خود نیستم، هستم خریدار شما"},{"m1":"باری است سر بر دوش من، خواهد فکند این بار، من","m2":"باری، چو باری می‌کشیم بر دوش هم بار شما"},{"m1":"با آنکه مویی شد تنم، از جور هجران و ستم","m2":"حاشا که من مویی کنم، تقصیر در کار شما"},{"m1":"دل با عذار ساده‌ات، جمعیتی دارد، ولی","m2":"تشویش سلمان می‌دهد، هندوی طرار شما"}],"url":"https://ganjoor.net/salman/divanss/ghazalss/sh18"}