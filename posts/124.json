{"title":"غزل شماره‌ی 124","author":"سلمان ساوجی","abyat":[{"m1":"گراز تن جان شود معزول، عشقت جای آن دارد","m2":"که در ملک دلم عشقت، همان حکم روان دارد"},{"m1":"مرا هم نیمه جانی بود و در جان، محنت عشقت ","m2":"به محنت داد جان لیکن، محبت‌ها چنان دارد"},{"m1":"دل از من بستد ابرویت، که چون چشم خودش دارد ","m2":"ازین معنیش پیوسته، سیاه و ناتوان دارد"},{"m1":"مرا گویند در کویش، مرو کانجاست، هم جانان ","m2":"کسی در منزل جانان چرا تشویش جان دارد"},{"m1":"صبا تا پرده نگشاید، زروی غنچه، ننشیند ","m2":"اگر گل می‌درد جامه و گر بلبل فغان دارد"},{"m1":"ازین پس کرده‌ام نیت، که خاک درگهت باشم ","m2":"همه همت برین دارم، گرم دولت، برآن دارد "},{"m1":"قلم را سرزنش کردم، که ظاهر کرد راز دل","m2":"چه جای سرزنش بود این، نی آتش چون نهان دارد "},{"m1":"اگر چون شمع قصد سر کنی، بی‌جرم سلمان را ","m2":"نزاعی نیستش بر سر، سر و جان، در میان دارد "}],"url":"https://ganjoor.net/salman/divanss/ghazalss/sh124"}