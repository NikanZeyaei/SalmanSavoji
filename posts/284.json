{"title":"غزل شماره‌ی 284","author":"سلمان ساوجی","abyat":[{"m1":"تا نفس هست به یاد تو برآید نفسم ","m2":"ور به غیر از تو بود، هیچکسم هیچکسم "},{"m1":"هر کجا تیر جفای تو، من آنجا سپرم ","m2":"هر کجا خوان هوای تو، من آنجا مگسم "},{"m1":"پس ازین دست من و دامن سودای شما ","m2":"چند گردم پی سودای پراکنده بسم "},{"m1":"تو به خوبی و لطافت چو گل و آبی و من ","m2":"با گل و آب برآمیخته چون خار و خسم "},{"m1":"کی بود کی که به وصلت رسم ای عمر عزیز؟","m2":"ترسم این عمر به پایان رسد و من نرسم "},{"m1":"سخت بیمارم و غیر از تو هوس نیست مرا ","m2":"به عیادت به سرآ تا به سر آید هوسم "},{"m1":"نیست در کوی توام راه خلاص از پس و پیش ","m2":"چه کنم چاره ز پیش آمد و دشمن ز پسم "},{"m1":"ای صبا بلبل مستم ز گلستان وصال ","m2":"بویی آخر به من آور که اسیر قفسم "},{"m1":"کار سلمان چونی افتاد کنون با نفسی ","m2":"بر لبم نه لب و بنواز چونی یک نفسم "}],"url":"https://ganjoor.net/salman/divanss/ghazalss/sh284"}