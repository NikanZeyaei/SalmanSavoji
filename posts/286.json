{"title":"غزل شماره‌ی 286","author":"سلمان ساوجی","abyat":[{"m1":"عزم آن دارم که با پیمانه پیمانی کنم ","m2":"وین سبوی زرق را بر سنگ قلاشی کنم "},{"m1":"من خراب مسجد و افتاده سجاده‌ام ","m2":"می‌روم باشد که خود را در خرابات افکنم "},{"m1":"ساقی دوران هر آن خون کز گلوی شیشه ریخت ","m2":"گر بجویی باز یابی خون او در گردنم"},{"m1":"زاهدا با من مپیما قصه پیمان که من ","m2":"از پی پیمانه‌ای صد عهد و پیمان بشکنم "},{"m1":"گر به دوزخ بگذرم کوی مغان باشد رهم ","m2":"ور به جنت در شوم میخانه باشد مسکنم "},{"m1":"بر نوای ناله مستانه‌ام هر آفتاب ","m2":"زهره همچون ذره رقصد در هوای روزنم "},{"m1":"رشته جانم بسوزاند دمادم عشق و تاب ","m2":"من چراغم گوییا عشق آتش و من روغنم "},{"m1":"زنده می‌گردم به می بی‌منت آب حیات ","m2":"خود چرا باید کشیدن ننگ هر تر دامنم "},{"m1":"من پس از صد عصر کاندر زیر گل باشم چو می ","m2":"گردد از یاد قدح خندان روان روشنم "}],"url":"https://ganjoor.net/salman/divanss/ghazalss/sh286"}