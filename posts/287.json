{"title":"غزل شماره‌ی 287","author":"سلمان ساوجی","abyat":[{"m1":"کمترین صید سر زلف کمند تو منم ","m2":"چون تو ای دوست به هیچم نگرفتی چه کنم؟"},{"m1":"در درونم به جز از دوست دگر چیزی نیست ","m2":"یوسفم دوست من آلوده به خون پیرهنم "},{"m1":"درگذشت از سر من آب ولی گر دهدم ","m2":"آشنایی مددی دستی و پایی بزنم "},{"m1":"جان چه دارد که نثار ره جانان سازم؟","m2":"یا که سر چیست که در پای عزیزش فکنم؟"},{"m1":"با خیال تو نگردد دگری در نظرم ","m2":"جز حدیث تو نیاید سخنی در دهنم "},{"m1":"شور سودای من و تلخی عیشم بگذار ","m2":"بنگر ای خسرو خوبان که چه شیرین سخنم "},{"m1":"قوت کندن سنگ ارچه چو فرهادم نیست ","m2":"سنگ جانم روم القصه و جانی بکنم "},{"m1":"ساقیا باده، که من بر سر پیمان توام ","m2":"در من این نیست که پیمانه و پیمان شکنم "},{"m1":"مطربا راه برون شد بنما، سلمان را ","m2":"به در دوست که من گمشده در خویشتنم "}],"url":"https://ganjoor.net/salman/divanss/ghazalss/sh287"}