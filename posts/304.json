{"title":"غزل شماره‌ی 304","author":"سلمان ساوجی","abyat":[{"m1":"مسکین تنم به بویت، خو کرده است با جان ","m2":"ورنه به نسبت از تن، دورست راه تا جان "},{"m1":"حیف آیدم بریدن، زلفت که آن دو زلفت ","m2":"هر مورگی است کان رگ، پیوسته است با جان "},{"m1":"بر هر طرف که سروت، یک روز می‌خرامد","m2":"می‌روید از زمین تن، می‌بارد از هوا جان "},{"m1":"باد صبا ز کویت، جان می‌برد به دامن ","m2":"در حیرتم کز آنجا، چون می‌برد صبا جان؟"},{"m1":"از شوق وصلت آمد، جان عزیز بر لب ","m2":"گر می‌شود میسر، سهل است گو بر آ جان "},{"m1":"در گوشه‌های چشمت جان جای کرد جانا ","m2":"زیرا نیافت بهتر زان گوشه هیچ جا جان "},{"m1":"جان و دلم فتادند، اندر محیط عشقت ","m2":"دل غرقه گشت و تا لب، آمد به صد بلا جان "},{"m1":"در خلوت وصالت، سلمان چگونه گنجد؟","m2":"سلمان تنست و آنجا جای دلست یا جان "}],"url":"https://ganjoor.net/salman/divanss/ghazalss/sh304"}