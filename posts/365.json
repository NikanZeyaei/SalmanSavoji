{"title":"غزل شماره‌ی 365","author":"سلمان ساوجی","abyat":[{"m1":"گراز دور الستت هست جامی باقی ای ساقی ","m2":"بیا بشکن که مخمورم، خمارم زان می باقی "},{"m1":"من از عشق تو می‌میرم، بگو: کاخر چه تدبیرم؟","m2":"که زد مار غمم بر دل نه تریاق است و نه راقی "},{"m1":"ز تاب لعل و آب می، فکندی آتشی بر ما ","m2":"تو در ما آخر این آتش چرا افکندی ای ساقی؟"},{"m1":"به دردی کن دوای من که بیماران عشقت را ","m2":"کند درد تو درمانی کند زهر تو تریاقی"},{"m1":"ز شرح شوق دیدارت، مقصر شد زبان من ","m2":"قلم را بر تراشیدم که گوید حال مشتاقی "},{"m1":"من از شوق تو چون پروانه می‌سوزم چرا یک شب ","m2":"دلت بر من نمی‌سوزد، نه آخر شمع عشاقی؟"},{"m1":"تو داری طاق ابرویی که جفتش نیست در عالم ","m2":"تویی آنکس که در عالم، به جفت ابروان طاقی "},{"m1":"نکو رویی و بدخویی، رفیقانند و من باری ","m2":"تو را چندانکه می‌بینم، سراپا حسن اخلاقی "},{"m1":"ز مهر روی او عمری است تا دم می‌زنی سلمان ","m2":"به مهرش صادقی چون صبح از آن مشهور آفاقی "}],"url":"https://ganjoor.net/salman/divanss/ghazalss/sh365"}