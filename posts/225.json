{"title":"غزل شماره‌ی 225","author":"سلمان ساوجی","abyat":[{"m1":"بگو ای ماه تا ساقی ز می مجلس بیاراید","m2":"که خورشید جهان‌آرا به دولتخانه می‌آید"},{"m1":"به بستان رو به پیروزی دمی تا باد نوروزی","m2":"به بوی زلف مشکین تو عنبر بر سمن ساید "},{"m1":"ز راه موکبت نرگس، به چشمان خار برچیند ","m2":"ز باد دامنت نسرین، به عارض گرد بزداید "},{"m1":"همایون گلشنی کانجا ازین ماهی کند منزل ","m2":"مبارک روضه‌ای کان را چنین سروی بیاراید "},{"m1":"خیال سرو بالایت در آب و گل نمی‌گنجد ","m2":"مقام و منزل جانان به غیر از دل نمی‌شاید "},{"m1":"خنک بادی که از خاک سر کوی تو بر خیزد ","m2":"خوشا جانی کز انفاس خوشش جانی بیاساید "},{"m1":"سری دارم به سودای تو مستغنی ز هر بابی ","m2":"که غیر از درگه وصل تو هیچش در نمی‌باید "},{"m1":"سر شوریده را سلمان از آن رو می‌نهد بر کف ","m2":"که در پایش کشد چون زلف اگر تشریف فرماید "},{"m1":"در آن مجلس که چشم یار جام حسن گرداند ","m2":"کسی گر باده پیماید حقیقت باد پیماید "}],"url":"https://ganjoor.net/salman/divanss/ghazalss/sh225"}