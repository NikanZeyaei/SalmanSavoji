{"title":"غزل شماره‌ی 316","author":"سلمان ساوجی","abyat":[{"m1":"مفتاح فتوح از در میخانه طلب کن ","m2":"کام دوجهان از لب جانانه طلب کن "},{"m1":"آن یار که در صومعه جستی و ندیدی ","m2":"باشد که توان یافت به میخانه طلب کن "},{"m1":"در کوی خرابات گرم کشته بیابی","m2":"رو خون من از ساغر و پیمانه طلب کن "},{"m1":"مقصود درین ره به تصور نتوان یافت ","m2":"برخیز و قدم در نه و مردانه طلب کن "},{"m1":"عاشق چو مجرد شد و دل کرد به دریا ","m2":"گو در دل دریا رو و دردانه طلب کن "},{"m1":"عشاق طریق ورع و زهد ندانند ","m2":"زهد و ورع از مردم فرزانه طلب کن "},{"m1":"ترک غم و شادی جهان غایت عقل است ","m2":"سر رشته این کار ز دیوانه طلب کن "},{"m1":"ای دل تو اگر سوخته منصب قربی ","m2":"پروانه این شغل ز پروانه طلب کن "},{"m1":"سر سخن عشق تو در سینه سلمان ","m2":"گنجی است نهان گشته ز ویرانه طلب کن "}],"url":"https://ganjoor.net/salman/divanss/ghazalss/sh316"}