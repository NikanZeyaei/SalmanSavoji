{"title":"غزل شماره‌ی 211","author":"سلمان ساوجی","abyat":[{"m1":"از چشم من خیال قدش کی برون رود؟","m2":"سروی است ناز از لب جو سرو چون رود؟"},{"m1":"بنشست در درونم و غیر از خیال یار","m2":"رخصت نمی‌دهد که کسی در درون رود"},{"m1":"دانی که در دل تو کی آید جمال یار؟","m2":"وقتی که هردو عالمت از دل برون رود"},{"m1":"از کوی دوست باز نپیچم عنان اگر","m2":"بینم به چشم خویش که سیلاب خون رود"},{"m1":"گر نی کمند زلف درازت شود سبب","m2":"چون آه من بدین فلک نیلگون رود"},{"m1":"واعظ برو فسانه مخوان و فسون مدم!","m2":"کی درد عاشقی به فسان فسون رود"},{"m1":"یک ذره از محبت سلمان اگر نهند","m2":"بر کوه، او چو ذره قرار و سکون رود"}],"url":"https://ganjoor.net/salman/divanss/ghazalss/sh211"}