{"title":"غزل شماره‌ی 78","author":"سلمان ساوجی","abyat":[{"m1":"هست آرام دل، آن را که دلارامی هست ","m2":"خرم آن دل، که در او، صبری و آرامی هست "},{"m1":"بر بنا گوشش اگر دانه در بینی باز ","m2":"مشو آشفته، که از غالیه هم دامی هست "},{"m1":"تو یقین دان، که به جز در دهن تنگ تو نیست ","m2":"هیچ اگر یک سر مو در دو جهان کامی هست "},{"m1":"ساقی امشب، سر آن جام لبالب دارم ","m2":"کاخر اندوه مرا، نیز سرانجامی هست "},{"m1":"عود اگر دود کند، بر سر آن، دامن پوش ","m2":"تا ندانند، که در مجلس ما خامی هست "},{"m1":"حالم، از باد سحر پرس، که در صحبت او ","m2":"جان تیمار مرا، پیش تو پیغامی هست "},{"m1":"شام هجران تو را، خود سحری نیست پدید ","m2":"صبح امید مرا، همنفس شامی هست "},{"m1":"به فدای تن و اندام چو گلبرگ تو باد ","m2":"هر کجا، در همه آفاق گل اندامی هست "},{"m1":"صبر و آرام ز سلمان چه طمع می‌داری ","m2":"تو برآنی که مرا صبری و آرامی هست "}],"url":"https://ganjoor.net/salman/divanss/ghazalss/sh78"}