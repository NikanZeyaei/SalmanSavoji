{"title":"غزل شماره‌ی 222","author":"سلمان ساوجی","abyat":[{"m1":"چه نویسم که دل از درد فراقت چه کشید؟","m2":"یا ز نادیدنت این دیده غم دیده چه دید؟"},{"m1":"به امیدی که رسد در تو دل خام طمع","m2":"سالها دیگ هوس پخت و به آخر نرسید"},{"m1":"قصه این دل دیوانه درازست و مپرس:","m2":"که در آن سلسله زلف پریشان چه کشید؟"},{"m1":"قصه راز تو مردیم و نگفتیم به کس","m2":"بشنو این قصه که هرگز به جهان کس نشنید"},{"m1":"عاشق صورت توست آینه و این صورت","m2":"هست در چهره آیینه چو خورشید پدید "},{"m1":"سر زلف تو مرا توبه ناموس شکست","m2":"چشم مست تو مرا پرده سالوس درید"},{"m1":"جرعه در دور تو رسمی است که نتوان انداخت","m2":"خرقه در عهد تو عیبی است که نتوان پوشید"},{"m1":"دشمنان گر همه کردند زبان چون شمشیر","m2":"نیست ممکن که مرا از تو توانند برید"},{"m1":"خواست تا شرح فراق تو نویسد سلمان","m2":"حال دل در قلم آمد ز قلم خون بچکید"}],"url":"https://ganjoor.net/salman/divanss/ghazalss/sh222"}