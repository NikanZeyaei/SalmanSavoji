{"title":"غزل شماره‌ی 357","author":"سلمان ساوجی","abyat":[{"m1":"نمی‌پرسی ز حال ما، نه از ما یاد می‌آری ","m2":"عزیز من عزیزان را کسی دارد بدین خواری؟"},{"m1":"دل من کز همه عالم نیاز آرد به درگاهت ","m2":"چنان دل را چنین شاید که بی‌جرمی بیازاری؟"},{"m1":"دمم دادی که چون چشم خودم دارم به نیکویی ","m2":"چه خیزد زین درون آخر برون از ناله و زاری "},{"m1":"به آزار از درم راندی و رفتی از برم اکنون ","m2":"طمع دارم که باز آیی و ما را نیز با زاری "},{"m1":"مرا تو ماه تابانی ولی بر دیگران تابی","m2":"مرا تو آب حیوانی اگر چه در دلم ناری "},{"m1":"خوشا آن وقت و آن فرصت که اندر دولت وصلت ","m2":"به صبح طلعتت تا روز می‌کردم شب تاری "},{"m1":"رفیقان خفته و بیدار شب تا روز بخت من ","m2":"دریغ آن عهد بیداری که خوابی بود پنداری "},{"m1":"میان ما به غیر ما حجابی نیست می‌دانم ","m2":"چه باشد گر در آیی وین حجاب از پیش برداری "},{"m1":"به زاری و فغان از من چرا بیزار می‌گردی ","m2":"دل سلمان تحمل چون تواند کرد بیزاری "}],"url":"https://ganjoor.net/salman/divanss/ghazalss/sh357"}