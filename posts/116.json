{"title":"غزل شماره‌ی 116","author":"سلمان ساوجی","abyat":[{"m1":"اگر روزی، نگارم را سوی بستان، گذار افتاد ","m2":"همانا بر گل رویش، چو من، عاشق، هزار افتد "},{"m1":"بخندد غنچه بر لاله، چو لعلش، در کلام آید ","m2":"بپیچد بر سمن سنبل، چو زلفش، بر عذار افتد "},{"m1":"زرشک لاله رویش، سمن بر خاک، بنشیند ","m2":"ز شرم سنبل زلفش، بنفشه، سوگوار افتد "},{"m1":"به گرد دیده می‌گردد که تا روی و لبش بیند ","m2":"دل من زان میان، ترسم، که نا گه بر کنار افتد "},{"m1":"هرآنکس کان لب و دندان چو یاقوت و در بیند ","m2":"ز چشمش بی گمان لولو و لعل آبدار افتد "},{"m1":"ور از چین لب زلفش، صبا، بویی به باغ آرد ","m2":"چمن از نکهتش، بر لادن و مشک تتار افتد "},{"m1":"بیفتد بار اندوه فراقش، از دل سلمان ","m2":"ورا گر نزد آن تنگ شکر یک لحظه، بار افتد "}],"url":"https://ganjoor.net/salman/divanss/ghazalss/sh116"}