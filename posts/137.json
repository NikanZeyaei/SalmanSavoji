{"title":"غزل شماره‌ی 137","author":"سلمان ساوجی","abyat":[{"m1":"آخرت روزی ز سلمان یاد می‌بایست کرد","m2":"خاطر غمگین او را شاد می‌بایست کرد"},{"m1":"عهدها کردی که آخر هیچ بنیادی نداشت","m2":"روز اول کار بر بنیاد می‌بایست کرد"},{"m1":"داد من یک روز می‌بایست دادن بعد از آن","m2":"هرچه می‌شایست از بیداد، می‌بایست کرد"},{"m1":"اشک من از مردم چشمم بزاد آخر تو را","m2":"رحمتی بر اشک مردم زاد می‌بایست کرد"},{"m1":"ای دل ای دل گفتمت: گر وصل یارت آرزوست","m2":"جان فدا کن، هر چه بادا باد می‌بایست کرد"},{"m1":"صحبتش چون آینه، گر روبرو می‌خواستی","m2":"پشت بر زر روی بر پولاد می‌بایست کرد"},{"m1":"گر تو شاهی جهان در روز و شب می‌خواستی","m2":"بندگی حضرت دلشاد می‌بایست کرد"}],"url":"https://ganjoor.net/salman/divanss/ghazalss/sh137"}