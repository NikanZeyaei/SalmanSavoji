{"title":"غزل شماره‌ی 201","author":"سلمان ساوجی","abyat":[{"m1":"اگرم بر سر آتش بنشانی چون عود","m2":"نیست ممکن که برآید ز من سوخته دود"},{"m1":"بر سرم هرچه رود خاک رهم گو: می‌رو","m2":"نیستم باد که از کوی تو برخیزم زود"},{"m1":"منم از باغ تو چون غنچه به بویی خوشدل","m2":"منم از کوی تو چون باد، به گردی خشنود"},{"m1":"شوقم افزون شد و آرام کم و صبر نماند","m2":"در فراق تو ولی عهد همانست که بود"},{"m1":"بی‌شراب عنبی را که به موی مژه‌ام","m2":"دیده بر یاد تو از جام زجاجی پالود"},{"m1":"خنده‌ای زد دهنت، تنگ شکر پیدا کرد","m2":"هر یکی گوهر پاکیزه خود باز نمود"},{"m1":"عمر من کم شد و عشق تو فزون پنداری","m2":"کانچه از عمر کم آمد، همه در عشق فزود"},{"m1":"دیده از غیر تو تا خلوت دل خالی کرد","m2":"جز به روی تو مرا، هیچ دردل نگشود"},{"m1":"وه که چون غنچه چه مشکین نفسی ای سلمان؟","m2":"نیست مشکین دمت الا زدم خون آلود"}],"url":"https://ganjoor.net/salman/divanss/ghazalss/sh201"}