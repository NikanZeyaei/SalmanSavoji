{"title":"غزل شماره‌ی 1","author":"سلمان ساوجی","abyat":[{"m1":"دل به بوی وصل آن گل آب و گل را ساخت جا ","m2":"ورنه مقصود آن گلستی گل کجا و دل کجا "},{"m1":"از هوای دل گل بستان خوبی یافت رنگ ","m2":"وزگل بستان خوبی بوی می‌یابد هوا "},{"m1":"گر دماغ باغ نیز از بوی او آشفته نیست ","m2":"پس چرا هر دم ز جای خود جهد باد صبا "},{"m1":"جز به چشم آشنایانش خیال روی او ","m2":"در نمی‌آید که می‌داند خیالش آشنا "},{"m1":"با شما بودیم پیش از اتصال مائ و طین ","m2":"حبذا ایاما فی وصلکم یا حبذا "},{"m1":"مردمی کایشان نمی‌ورزند سودای گلی ","m2":"نیستند از مردمان خوانندشان مردم گیا "},{"m1":"تا قتیل دوست باشد جان کجا یابد حیات ","m2":"تا مریض عشق باشد دل کجا خواهد دوا "},{"m1":"هندوی زلف تو در سر دولتی دارد قوی ","m2":"اینکه دستش می‌رسد کت سر در اندازد به پا "},{"m1":"عاشقان آنند کایشان در جدایی واصلند ","m2":"حد هر کس نیست این هستند آن خاصان جدا"},{"m1":"زن خراب آباد گل سلمان به کلی شد ملول ","m2":"ای خوشا روزی که ما گردیم ازین زندان رها "}],"url":"https://ganjoor.net/salman/divanss/ghazalss/sh1"}