{"title":"غزل شماره‌ی 50","author":"سلمان ساوجی","abyat":[{"m1":"شب فراق، چو زلفت اگر چه تاریک است","m2":"امیدوارم از آن رو، که صبح، نزدیک است"},{"m1":"به خفتگان، خبری می‌دهد، خروش خروس","m2":"ز هاتف دگرست، آن خطاب نزدیک است"},{"m1":"صبا، سلاسل دیوانگان عشق تو را","m2":"به بوی زلف تو هر صبح، داده تحریک است"},{"m1":"بپرس حال من از چشم خود، که این معنی","m2":"حکایتی است که معلوم ترک و تاجیک، است"},{"m1":"ز کفر زلف تو، دل ره نمی‌برد بیرون","m2":"که راه پر خم و پیچ و محله تاریک است"},{"m1":"نمی‌رسد به خیال تو، آب دیده من","m2":"که دیده، سخت ضعیف است و راه، باریک است"},{"m1":"تو مالکی به همه روی، در ممالک حسن","m2":"مرا بپرس، که سلمانت از ممالیک است"}],"url":"https://ganjoor.net/salman/divanss/ghazalss/sh50"}