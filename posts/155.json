{"title":"غزل شماره‌ی 155","author":"سلمان ساوجی","abyat":[{"m1":"ما را به جز خیالت، فکری دگر نباشد","m2":"در هیچ سر خیالی، زین خوبتر نباشد"},{"m1":"کی شبروان کویت آرند ره به سویت","m2":"عکسی ز شمع رویت، تا راهبر نباشد"},{"m1":"ما با خیال رویت، منزل در آب دیده","m2":"کردیم تا کسی را، بر ما گذر نباشد"},{"m1":"هرگز بدین طراوت، سرو و چمن نروید","m2":"هرگز بدین حلاوت، قند و شکر نباشد"},{"m1":"در کوی عشق باشد، جان را خطر اگر چه","m2":"جایی که عشق باشد، جان را خطر نباشد"},{"m1":"گر با تو بر سر و زر، دارد کسی نزاعی","m2":"من ترک سر بگویم، تا دردسر نباشد"},{"m1":"دانم که آه ما را، باشد بسی اثرها","m2":"لیکن چه سود وقتی، کز ما اثر نباشد؟"},{"m1":"در خلوتی که عاشق، بیند جمال جانان","m2":"باید که در میانه، غیر از نظر نباشد"},{"m1":"چشمت به غمزه هر دم، خون هزار عاشق","m2":"ریزد چنانکه قطعاً کس را خبر نباشد"},{"m1":"از چشم خود ندارد، سلمان طمع که چشمش","m2":"آبی زند بر آتش، کان بی‌جگر نباشد"}],"url":"https://ganjoor.net/salman/divanss/ghazalss/sh155"}