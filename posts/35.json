{"title":"غزل شماره‌ی 35","author":"سلمان ساوجی","abyat":[{"m1":"مرا ز هر دوجهان، حضرت تو، مقصود است","m2":"که حضرتت به حقیقت، مقام محمود است"},{"m1":"دریچه نظر و رهگذار خاطر من","m2":"جز از خیال تو، بر هرچه هست، مسدود است"},{"m1":"اگر ز دل غرض توست صبر، معدوم است","m2":"وگر مراد تو از من وفاست، موجودست"},{"m1":"صبا ز رهگذر کوی توست، غالیه سا","m2":"بس است باد صبا را، اگر همین سود ست"},{"m1":"به چهره، خاک درت را نمی‌دهم زحمت","m2":"از آنکه چهره به خوناب دیده، پالودست"},{"m1":"پناه بر دل من، به سایه زلفت","m2":"چه سایه‌ایست که بر آفتاب ممدود است؟"},{"m1":"به بندگی، از ازل، با تو بسته‌ام عهدی","m2":"چگونه ترک کنم عادتی که معهود است؟"},{"m1":"ز شوق بزم تو در دیده و دل سلمان","m2":"مدام، اشک صراحی و ناله عودست"}],"url":"https://ganjoor.net/salman/divanss/ghazalss/sh35"}