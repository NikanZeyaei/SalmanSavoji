{"title":"غزل شماره‌ی 53","author":"سلمان ساوجی","abyat":[{"m1":"رفیقان! کاروان، امشب، روان است","m2":"دل مسکین من، با کاروان است"},{"m1":"زمام اختیار، از دست ما رفت","m2":"زمام اکنون، بدست ساروان است"},{"m1":"نگارم رفت و چشمم ماند، در راه","m2":"ولی اشکم هنوز از پی، روان است"},{"m1":"امید زندگانی، از که دارد؟","m2":"دل مسکین من، چون او روان است"},{"m1":"تن من با فراقش، همرکاب است","m2":"سر من با عنانش، همعنان است"},{"m1":"زچشم عاشقانش، کاروان را","m2":"همه منزل، گل و آب روان است"},{"m1":"طلب کاریم و مقصد، ناپدید است","m2":"گران باریم و مرکب، ناتوان است"},{"m1":"خدا را ساربان امروز، محمل","m2":"مران کین روز برما، بس گران است"},{"m1":"گرت سودای این راهست، سلمان","m2":"ز خود بگذر، که اول منزل، آن است"}],"url":"https://ganjoor.net/salman/divanss/ghazalss/sh53"}