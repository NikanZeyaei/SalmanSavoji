{"title":"غزل شماره‌ی 342","author":"سلمان ساوجی","abyat":[{"m1":"مسکین دل من گم شد و کردم طلب وی ","m2":"بردم به کمانخانه ابروی تواش پی "},{"m1":"خامند کسانی که به داغت نرسیدند ","m2":"من سوخته آن که به من کی رسد او کی؟"},{"m1":"ساقی به سفال کهنم جام جم آور ","m2":"مطلوب سکندر بد هم در قدح کی "},{"m1":"صد بار می لعل تو جانم به لب آورد ","m2":"ای دوست به کامم برسان یکدم از آن می "},{"m1":"مطرب بزن آن ساز جگر سوز دمادم ","m2":"ساقی بده آن جام دلفروز پیاپی "},{"m1":"در شرح فراق تو سخن را چه دهم بسط؟","m2":"شرط ادب آن است که این نامه کنم طی "},{"m1":"بی رویت اگر دیده به خورشید کنم باز ","m2":"صد بار کند چشم من از شرم رخت خوی "},{"m1":"بی بویت اگر برگذرد باد بهاری ","m2":"حقا که بود بر دل من سردتر از دی "},{"m1":"سلمان ره سودای تو می‌رفت غمت گفت","m2":"کین راه به پای چو تویی نیست بروهی "}],"url":"https://ganjoor.net/salman/divanss/ghazalss/sh342"}