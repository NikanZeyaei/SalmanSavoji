{"title":"غزل شماره‌ی 139","author":"سلمان ساوجی","abyat":[{"m1":"عذارت خط به بخت ما درآورد","m2":"سیه بختی است ما را ما درآورد"},{"m1":"عذرات بود بر حسن تو شاهد","m2":"جمالت رفت و خطی دیگر آورد"},{"m1":"چو زلفت پای در دامن کشیدست","m2":"چرا خط سیاهت سر بر آورد"},{"m1":"خیال لعل نوشینت، به شب دوش","m2":"مرا صد پی شبیخون بر سر آورد"},{"m1":"مرا از گلبن حسن تو ناگاه","m2":"گلی بشکفت و خاری نو برآورد"},{"m1":"گلت بر نسترن رسمی زد از مشک","m2":"گل رویت عجب رسمی برآورد!"},{"m1":"چه صنعت کرد خط عنبرینت؟","m2":"که خورشیدش سر اندر چنبر آورد"},{"m1":"خنک باد صبا کامد ز زلفت","m2":"نسیمی صد ره از جان خوشتر آورد"},{"m1":"دماغ جان سلمان را سحرگاه","m2":"به راه آورد و مشک و عنبر آورد"}],"url":"https://ganjoor.net/salman/divanss/ghazalss/sh139"}