{"title":"غزل شماره‌ی 121","author":"سلمان ساوجی","abyat":[{"m1":"روی تو آب چشمه خورشید می‌برد","m2":"لعلت به خنده پرده یاقوت می‌درد"},{"m1":"گر بنگرد عروس جمالت در آینه","m2":"خودبین شود هر آینه، آن به که ننگرد"},{"m1":"گر لاله با عذار تو شوخی کند و را","m2":"معذور دار! کز سبکی باد می‌برد"},{"m1":"چون مجمر از درون نفس گرم می‌زنم","m2":"بر بوی آنکه لطف تو دامن بگسترد"},{"m1":"بگریست زار مردم چشم من از غمش","m2":"لیکن چه سود؟ که غم مردم نمی‌خورد"},{"m1":"دین می‌کنم فدای سر زلف کافرت","m2":"گر زلف کافر تو بدین سر در آورد"},{"m1":"گفتم: به خون دل به کف آرم وصال تو","m2":"بسیار ازین بگفتم و او دم نمی‌خورد"},{"m1":"سلمان تواند از سر دنیا و آخرت","m2":"بگذشت، لیکن از سر کوی تو نگذرد"}],"url":"https://ganjoor.net/salman/divanss/ghazalss/sh121"}