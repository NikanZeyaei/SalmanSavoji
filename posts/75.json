{"title":"غزل شماره‌ی 75","author":"سلمان ساوجی","abyat":[{"m1":"درون، ز غیر بپرداز و ساز، خلوت دوست ","m2":"که اوست، مغز حقیقت، برون از همه پوست "},{"m1":"دویی میان تو و دوست هم ز توست، ار نی ","m2":"به اتفاق دو عالم یکی است، با آن دوست "},{"m1":"تو را نظر همگی بر خود است و آن هیچ است ","m2":"تو هیچ شو همه، وانگه بدان، که خود همه اوست "},{"m1":"برای دیدن رویش مگرد، گرد جهان ","m2":"که او نشسته، چو آیینه، با تو رو باروست"},{"m1":"مشو، به نقش و نگار جمال او، قانع ","m2":"که حسن طلعت آن گل، چو غنچه تو بر توست "},{"m1":"به پیش دوست مبر، جز متاع دل، چیزی ","m2":"اگر چه سنگ دلست، آن صنم، ولی دلجوست"},{"m1":"اگر چه آب حیات لبش روانبخش است ","m2":"هزار، چون خضرش، تشنه مرده بر لب جوست "},{"m1":"اگر به تربت سلمان رسی، ببوی، گلش","m2":"که این گل، از اثر صحبت گل خوشبوست "}],"url":"https://ganjoor.net/salman/divanss/ghazalss/sh75"}