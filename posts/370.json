{"title":"غزل شماره‌ی 370","author":"سلمان ساوجی","abyat":[{"m1":"سوز تو کجا گیرد، در خرمن هر خامی؟","m2":"مرغ تو فرو ناید، ای دوست به هر بامی"},{"m1":"مرد ره سودایت، صاحب قدمی باید ","m2":"کان بادیه را نتوان، پیمود به هر گامی "},{"m1":"بد نام ابد کردم، خود را و نمی‌دانم ","m2":"درنامه اهل دل، نیکوتر ازین نامی "},{"m1":"از عشق تو زاهد را دم گرم نخواهد شد ","m2":"زیرا که بدان آتش هرگز نرسد خامی "},{"m1":"دیوانه دلی دارم، کارام نمی‌گیرد ","m2":"جز بر در خماری، یا پیش دلارامی "},{"m1":"از تو نظری سلمان، می‌دارد و می‌شاید ","m2":"درویشی اگر خواهد، از پادشه انعامی "},{"m1":"لب را به سخن بگشا، زیرا که ندارد دل ","m2":"غیر از دهنت کامی، و آنگاه چه خوش کامی "},{"m1":"آغاز غمت کردم، تا چون بود انجامش ","m2":"این نیست از آن کاری، کان را بود انجامی "}],"url":"https://ganjoor.net/salman/divanss/ghazalss/sh370"}