{"title":"غزل شماره‌ی 9","author":"سلمان ساوجی","abyat":[{"m1":"خیال نرگس مستت، ببست خوابم را","m2":"کمند طره شستت، ببرد تابم را "},{"m1":"چو ذره مضطربم، سایه بر سر اندازم ","m2":"دمی قرار ده، آشوب و اضطرابم را"},{"m1":"نه جای توست دلم؟ با لبت بگو آخر ","m2":"عمارتی بکن این خانه خرابم را "},{"m1":"نسیم صبح من، از مشرق امید دمید ","m2":"ز خواب صبح در آرید آفتابم را "},{"m1":"فتاده‌ام ز شرابی که بر نخیزد باز ","m2":"نسیم اگر شنود، بوی این شرابم را "},{"m1":"بریخت آب رخم دیده بس کن ای دیده ","m2":"به پیش مردم از این پس مریز آبم را "},{"m1":"سواد طره تو، نامه سیاه من است ","m2":"نمی‌دهند به دست من، آن کتابم را "},{"m1":"منم بر آنکه چو جورت کشیده‌ام در حشر","m2":"قلم کشند، گناهان بی‌حسابم را"},{"m1":"دل کباب مرا نیست بی لبت، نمکی","m2":"سخن بگو نمکی، بر فشان، کبابم را"},{"m1":"خطایی ار زمن آمد، تو التفات مکن","m2":"چو اعتبار خطای من و صوابم را؟"},{"m1":"حجاب نیست میان من و تو غیر از من","m2":"جز از هوا، که بر اندازم این حجابم را"},{"m1":"هزار نعره زد از درد عشق تو، سلمان","m2":"نگشت هیچ یکی ملتفت، خطابم را"},{"m1":"مگر به ناله من نرم می‌شود، دل کوه؟","m2":"که می‌دهد به زبان صدا، جوابم را؟"}],"url":"https://ganjoor.net/salman/divanss/ghazalss/sh9"}