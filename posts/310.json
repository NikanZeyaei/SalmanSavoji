{"title":"غزل شماره‌ی 310","author":"سلمان ساوجی","abyat":[{"m1":"خجالت دارم از کویت، ز بس درد سر آوردن ","m2":"به پیشانی و روی سخت خاک پایت آزردن "},{"m1":"چو مجمر گر برآرم زین درون آتشین دودی","m2":"ز روی مرحمت باید، بر آن دامن بگستردن "},{"m1":"ندارم تاب سودای کمند زلف مه رویان ","m2":"ولی اکنون چه تدبیرست چون افتاده در گردن "},{"m1":"اگر کامم نمی‌بخشی، ز لب باری، دمی می ده ","m2":"که از آب حیاتت من هوس دارم دمی خوردن "},{"m1":"بده زان راه پرورده، بیادش ساقیا جامی ","m2":"که می خوردن بیاد یار باشد روح پروردن "},{"m1":"چرا در مجلست ره نیست یک شب تا در آموزم ","m2":"ستادن شمع سان بر پا برت خدمت به سر بردن "},{"m1":"اگر قصد سرم داری نزاعی نیست سلمان را ","m2":"ولیکن شرم می‌آید، مرا سر پیشت آوردن "}],"url":"https://ganjoor.net/salman/divanss/ghazalss/sh310"}