{"title":"غزل شماره‌ی 196","author":"سلمان ساوجی","abyat":[{"m1":"آنها که مقیمان خرابات مغانند ","m2":"ره جز به در خانه خمار ندانند "},{"m1":"من بنده رندان خرابات مغانم ","m2":"کایشان همه عالم به پشیزی نستانند "},{"m1":"سر حلقه ارباب طریقت بحقیقت ","m2":"آن زنده دلانند که در ژنده نهانند "},{"m1":"بسیار خیال خرد و دین مپزای دل ","m2":"کین هر دو به یک جرعه می خام نمانند "},{"m1":"من جز به قدح بر نکنم دیده، چو نرگس ","m2":"فردا که ز خاک لحدم باز نشانند "},{"m1":"گر خلق برآنند که برانند ز شهرم ","m2":"من نیز برانم که همه خلق برانند "},{"m1":"ای کرده نهان رخ ز گران جانی اغیار ","m2":"بنمای رخ از پرده که یاران نگرانند "},{"m1":"نقش رخ خوبت نتوان خواند و رخت را ","m2":"شرط ادب آن است که خود نقش نخوانند "},{"m1":"روز رخ و زلف چو شبت پرده سلمان ","m2":"بسیار دریدند و شب و روز درانند "}],"url":"https://ganjoor.net/salman/divanss/ghazalss/sh196"}