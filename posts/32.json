{"title":"غزل شماره‌ی 32","author":"سلمان ساوجی","abyat":[{"m1":"در سرم زلف تو، سودا انداخت","m2":"کار من زلف تو در پا انداخت"},{"m1":"ماند یک قطره خون، از دل ما","m2":"دیده، آن نیز به دریا انداخت"},{"m1":"تن بی جان مرا، در پی خویش","m2":"سایه وار، آن قد و بالا انداخت"},{"m1":"آهو از باد، چو بوی تو شنید","m2":"نافه مشک، به صحرا انداخت"},{"m1":"وعده‌ای داد، به امروز، مرا","m2":"باز امروز، به فردا انداخت"},{"m1":"عالمی بود، شکار غم دوست","m2":"از میان همه، ما را انداخت"},{"m1":"بوی آن باده مرا از مسجد","m2":"به در دیر مسیحا، انداخت"},{"m1":"پیر ما، شارع مسجد، بگذاشت","m2":"راه، بر کوچه ترسا، انداخت"},{"m1":"عمر در میکده، سلمان گم کرد","m2":"یافت، ز آنجا و هم آنجا انداخت"}],"url":"https://ganjoor.net/salman/divanss/ghazalss/sh32"}