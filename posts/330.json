{"title":"غزل شماره‌ی 330","author":"سلمان ساوجی","abyat":[{"m1":"باز می‌افکند آن زلف کمند افکن او","m2":"کار آشفته ما را همه در گردن او "},{"m1":"مکش ای باد صبا دامن گل را که نهاد ","m2":"کار خود بلبل سودا زده بر دامن او "},{"m1":"آتش عارض او از دل ماهر دودی ","m2":"که برآورد بر آمد همه پیرامن او "},{"m1":"اینکه مویی شده‌ام در غم آن موی میان ","m2":"کاج ( کاش ) مویی شدمی همچو میان بر تن او "},{"m1":"چه کنم حال درون عرض که حال دل من ","m2":"می‌نماید رخ چون آینه روشن او "},{"m1":"آهن سرد چه کوبم؟ که دم آتشیم ","m2":"نکند هیچ اثر در دل چون آهن او "},{"m1":"باز بر هم زده‌ای زلف به هم برزده‌ای ","m2":"که رباید دل مسکین من و مسکن او "},{"m1":"رحم کن بر دل سلمان که به تنگ آمده‌اند ","m2":"مردم از شیوه چشم تو و از شیون او "}],"url":"https://ganjoor.net/salman/divanss/ghazalss/sh330"}