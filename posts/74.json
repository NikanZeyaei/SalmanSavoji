{"title":"غزل شماره‌ی 74","author":"سلمان ساوجی","abyat":[{"m1":"دل ز جا برخاست ما را، وصل او بر جا نشست ","m2":"تا بپنداری که عشقش، در دل تنها نشست "},{"m1":"خاست غوغایی ز قدش، در میان عاشقان ","m2":"در میان ما نخواهد، هرگز این غوغا نشست "},{"m1":"گر چه از نخل وجود من، خلالی باز ماند ","m2":"تا سرم باشد، نخواهم، همچو نخل، از پا نشست "},{"m1":"مدتی شد تا دلم، در بند مشک زلف اوست ","m2":"چون تواند بیش ازین، مسکین درین سودا نشست "},{"m1":"من به وصلش کی رسم، جایی که باد صبحدم ","m2":"تا به درگاهش رسد از ضعف تن، ده جا نشست "},{"m1":"بهر دیدار جمالش، دل به راه دیده رفت ","m2":"از پی دردانه و بیچاره در دریا، نشست "},{"m1":"جز غمت، کاری نخواهد، بر ضمیر ما گذشت ","m2":"جز رخت، نقشی نخواهد در خیال ما نشست "},{"m1":"هر که را با شاهدی صحبت به خلوت داد دست ","m2":"بی‌گمان با حوریی در « جنته الماوی» نشست "},{"m1":"زینهار امروز سلمان با می و حوری نشین ","m2":"چند خواهی بر امید وعده فردا نشست "}],"url":"https://ganjoor.net/salman/divanss/ghazalss/sh74"}