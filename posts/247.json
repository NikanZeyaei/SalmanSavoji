{"title":"غزل شماره‌ی 247","author":"سلمان ساوجی","abyat":[{"m1":"کارها دارد دل من با لب جانان هنوز","m2":"دور حسنش راست اکنون اول دوران هنوز"},{"m1":"در بهار حسنش از صد گل یکی نشکفته است","m2":"گرد گلزارش کنون بر می‌دهد ریحان هنوز"},{"m1":"روزی از چوگان زلف دوست تابی دیده‌ام","m2":"لاجرم چون گوی می‌گردیم سرگردان هنوز"},{"m1":"بر سر بازار عالم راز من در عشق تو","m2":"آشکار شد ولی من می‌کنم پنهان هنوز"},{"m1":"همچنان سودای زلفت می‌دهد تشویش دل","m2":"همچنان خطت تصرف می‌کند در جان هنوز"},{"m1":"خورده‌ام از دست عشقت سال‌ها خون جگر","m2":"از نفس می‌آیدم چون نافه بوی جان هنوز"},{"m1":"رهروان عشق در بیدای سودایت به سر","m2":"سال‌ها رفتند و پیدا نیستش پایان هنوز"},{"m1":"در بهای یک سر مویت دو عالم می‌دهم","m2":"گر بدین قیمت به دست آید، بود ارزان هنوز"},{"m1":"نرگس رعنا، شبی در خواب چشمت دیده است","m2":"بر نمی‌دارد سر از شرم تو از بستان هنوز"},{"m1":"بر سر کوی خودم دیروز نرمک با رقیب","m2":"گفت یعنی زنده است این سخت جان سلمان هنوز؟"},{"m1":"دل ز دست دوست می‌نالد که از عشقش جهان","m2":"تنگ شد بر من کجایی ای دل نادان هنوز"}],"url":"https://ganjoor.net/salman/divanss/ghazalss/sh247"}