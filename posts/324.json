{"title":"غزل شماره‌ی 324","author":"سلمان ساوجی","abyat":[{"m1":"قدم خمیده گشت، ز بار بلاست این ","m2":"اشکم روان شدست، ز عین عناست این"},{"m1":"در خویش ره نداد دلم هیچ صورتی ","m2":"غیر خیال دوست که گفت آشناست این؟"},{"m1":"عمریست تا نشسته‌ام ای دوست بر درت!","m2":"نگذشت بر دلت که برین در چراست این؟"},{"m1":"می‌گفت: کام جان تو از لب روا کنم","m2":"این خود نکرد جان به لب آمد رواست این "},{"m1":"بگذشت دوش بر من و انگشت می‌نهاد ","m2":"بر دیده گفتمش: صنما بر کجاست این؟"},{"m1":"تهدید می‌نمود ولی گفت: چشم من ","m2":"دل می‌برد ز مردم والحق جفاست این "},{"m1":"او می‌کند جفا و من انگشت می‌نهم ","m2":"بر حرف عین خویش که عین خطاست این "},{"m1":"عهدی است تا نمی‌شنوم بویت از صبا ","m2":"از توست یا ز سستی باد صباست این"},{"m1":"می‌زد غم تو حلقه و در بسته بود دل ","m2":"جان گفت در مبند که دلدار ماست این "},{"m1":"سر در رهش نهادم و گفتم: قبول کن! ","m2":"گفتا: چه می‌کنم که محل بلاست این؟"},{"m1":"پرسیده‌ای که ناله سلمانت از چه خواست؟","m2":"آیینه را بخواه و ببین کز چه خاست این؟"}],"url":"https://ganjoor.net/salman/divanss/ghazalss/sh324"}