{"title":"غزل شماره‌ی 90","author":"سلمان ساوجی","abyat":[{"m1":"درد عشق تو که جز جان منش، منزل نیست ","m2":"در دل می‌زند و جز تو، کسی در دل نیست "},{"m1":"این محال است که رویت به همه آیینه روی ","m2":"ننمایید مگر آنجا محل قابل نیست "},{"m1":"این چه راهی است که در هر قدمش چاهی است؟","m2":"وین چه بحری است کش از هیچ طرف ساحل نیست "},{"m1":"چه خبر باشد از احوال من بی سر و پا؟","m2":"شمع ما را که هوا در سروپا در گل، نیست "},{"m1":"من تنی دارم و آن همچو میانت هیچ است ","m2":"غیر از این هیچ میان من و تو حایل نیست "},{"m1":"ترک جان کردم و تن، تا به وصالت برسم ","m2":"وآنکه او ترک علایق نکند، واصل نیست "},{"m1":"عارفا عمر به باطل رودت تا نرسی ","m2":"به مقامی که درو هر چه رود باطل نیست "},{"m1":"مقبل آن است که در چشم تو آید امروز ","m2":"بجز از هندوی چشم تو کسی مقبل نیست "},{"m1":"نزد این کالبد خاک چه گردی سلمان ","m2":"که به جز دردی و گردیش، دگر حاصل نیست "}],"url":"https://ganjoor.net/salman/divanss/ghazalss/sh90"}