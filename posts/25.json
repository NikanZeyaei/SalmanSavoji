{"title":"غزل شماره‌ی 25","author":"سلمان ساوجی","abyat":[{"m1":"غمزه سرمست ساقی، بی‌شراب","m2":"کرد هشیاران مجلس را خراب"},{"m1":"دوستان را خواب می‌آید ولی","m2":"خوش نمی‌آید مرا بی‌دوست، خواب"},{"m1":"تنگ شد بی پسته‌ات، بر ما جهان","m2":"تلخ شد بی‌شکرت، بر ما شراب"},{"m1":"روی خوبت، ماه تابان من است","m2":"ماه رویا! روی خوب از من متاب"},{"m1":"گر خطایی کرده‌ام، خونم بریز","m2":"بی‌خطا کشتن چه می‌بینی صواب؟"},{"m1":"گل ز بلبل، روی می‌پوشد هنوز","m2":"ای صبا! برخیز و بردار این حجاب"},{"m1":"در جمال عالم آرایت، سخن","m2":"نیست کان روشن‌تر است از آفتاب"},{"m1":"عقل بر می‌تابد از زلفت، عنان","m2":"عقل را با تاب زلفت، نیست تاب"},{"m1":"چشمم از لعلت، حکایت می‌کند","m2":"می‌چکاند راستی، در خوشاب"},{"m1":"آب، بگذشت از سر سلمان و او","m2":"همچنان وصل تو می‌جوید در آب"}],"url":"https://ganjoor.net/salman/divanss/ghazalss/sh25"}