{"title":"غزل شماره‌ی 379","author":"سلمان ساوجی","abyat":[{"m1":"گفتم: خیال وصلت گفتا: بخواب بینی ","m2":"گفتم: مثال قدت گفتا: در آب بینی "},{"m1":"گفتم: به خواب دیدن زلفت چگونه باشد؟","m2":"گفتا: که خویشتن را در پیچ و تاب بینی "},{"m1":"گفتم: رخ تو بینم گفتا: زهی تصور ","m2":"گفتم: به خواب جانا گفتا: به خواب بینی! "},{"m1":"گفتم: که روی خوبت بنمای تا ببینم ","m2":"گفتا: که در دل شب چون آفتاب بینی؟"},{"m1":"گفتم: خراب گشتم در دور چشم مستت ","m2":"گفتا: که هر چه بینی مست و خراب بینی "},{"m1":"گفتم: لب تو دیدن صد جان بهاست او را ","m2":"گفتا: مبصری تو، در لعل ناب بینی "},{"m1":"گفتم: که روز سلمان شب شد ز تار مویت ","m2":"گفتا: نگر به رویم تا آفتاب بینی "}],"url":"https://ganjoor.net/salman/divanss/ghazalss/sh379"}