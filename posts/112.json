{"title":"غزل شماره‌ی 112","author":"سلمان ساوجی","abyat":[{"m1":"بیا که ملک جمال تو را، زوال مباد ","m2":"به غیر طره، پریشانیی، بدو مرساد "},{"m1":"ز حضرتت خبری، کان به صحت است قرین ","m2":"سحر گهان، به من آورد، دوش قاصد باد "},{"m1":"نسیم « سلمه الله » اگر چه بود سقیم ","m2":"به من رسید و من خسته را، سلامت داد "},{"m1":"مرا تو جان عزیزی و جان توست، عزیز ","m2":"هزار جان عزیزم، فدای جان تو باد "},{"m1":"مزاج سر و تو را استقامتی است، تمام ","m2":"ز هیچ باد و هواییش، انحراف مباد "},{"m1":"قد بلند تو از بهر جان درازی خویش ","m2":"بسی چو سرو سهی کرد بندگان، آزاد "},{"m1":"از آنک جشم من از طلعت تو محجوب است ","m2":"چو اشک مردم چشم خودم، ز چشم افتاد "},{"m1":"همی کند به دعاهای نیمه شب، یادت ","m2":"به پرسشی چه شود گر کنی، ز سلمان یاد "}],"url":"https://ganjoor.net/salman/divanss/ghazalss/sh112"}