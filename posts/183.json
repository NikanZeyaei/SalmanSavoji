{"title":"غزل شماره‌ی 183","author":"سلمان ساوجی","abyat":[{"m1":"زلف و رخسار تو را شام و سحر چون خواند؟","m2":"هر که یک حرف سیاهی ز سپیدی داند"},{"m1":"می‌کنم ترک هوای سر زلف تو و باز","m2":"باد می‌آید و این سلسله می‌جنباند"},{"m1":"اشک من آنچه ز زار دل من می‌گوید","m2":"راست می‌گوید و از دیده سخن می‌راند"},{"m1":"دل به او دادم و او کرد به جانم بیداد","m2":"هیچکس نیست که داد من از او بستاند"},{"m1":"آب چشمم ننشاند آتش و من می‌دانم","m2":"کاتش من به جز از خاک درش ننشاند"},{"m1":"هر چه گوید ز لبش جان، همه شیرین گوید","m2":"و آنچه داند ز رخش دل، همه نیکو داند"},{"m1":"ماند سلمان ز درت دور و چنان می‌شنود:","m2":"که مراد تو چنین است و بدین می‌ماند"}],"url":"https://ganjoor.net/salman/divanss/ghazalss/sh183"}