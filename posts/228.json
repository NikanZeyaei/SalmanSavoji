{"title":"غزل شماره‌ی 228","author":"سلمان ساوجی","abyat":[{"m1":"چون خاک شوم وز گل من خار برآید ","m2":"زان خار ببوی تو همه گل ببر آید "},{"m1":"از عمر بسی رفت و ندانم که چه باقی است ","m2":"وین نیز به هر نوع که باشد به سر آید "},{"m1":"هر جا که ز خاک سر کوی تو کنم یاد ","m2":"زان خاک همه خون دل و دیده برآید "},{"m1":"گر خاک سر کوی تو چون مشک ببویند ","m2":"زان خاک معطر همه بوی جگر آید "},{"m1":"پیوسته جمال تو بود در نظر من ","m2":"خود غیر جمال تو مرا در نظر آید "},{"m1":"کار من سودا زده عشق است و ز سلمان ","m2":"جز عشق مپندار که کاری دگر آید "}],"url":"https://ganjoor.net/salman/divanss/ghazalss/sh228"}