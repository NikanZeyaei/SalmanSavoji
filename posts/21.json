{"title":"غزل شماره‌ی 21","author":"سلمان ساوجی","abyat":[{"m1":"نوبهار و عشق و مستی، خاصه در عهد شباب","m2":"می‌کند، بنیاد مستوری مستوران، خراب"},{"m1":"غنچه مستور صاحبدل، نمی‌بینی که چون","m2":"بشنود، بوی بهار، از پیش بردارد نقاب"},{"m1":"بوی عشرت در بهار، از لاله می‌آید که اوست","m2":"در دلش، سودای عشق و در سرش جام شراب"},{"m1":"دور باد، از نرگس صاحب نظر چشم بدان","m2":"کو چو چشمت، بر نمی‌دارد سر از مستی و خواب"},{"m1":"مدعی منعم مکن، در عاشقی، زیرا که نیست","m2":"عقل را با پیچ و تاب زلف خوبان، هیچ تاب"},{"m1":"چشم نرگس، دل به یغما برد و جان، گرمی برد","m2":"ترک سرمست معربد را، که می‌گوید جواب؟"},{"m1":"ای بهار روی جانان! گل برون آمد ز مهد","m2":"تا به کی باشد گل رحسار از ما، در حجاب؟"},{"m1":"نخسه حسن رخت را عرض کن بر جویبار","m2":"تا ورق‌های گل نسرین، فرو شوید به آب"},{"m1":"بلبلان اوصاف گل گویند و ما وصف رخت","m2":"ما دعای پادشاه کامران کامیاب"},{"m1":"سایه لطف الهی، دندی سلطان که هست","m2":"آسمان سلطنت را رای و رویش آفتاب"}],"url":"https://ganjoor.net/salman/divanss/ghazalss/sh21"}