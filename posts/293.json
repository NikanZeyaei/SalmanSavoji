{"title":"غزل شماره‌ی 293","author":"سلمان ساوجی","abyat":[{"m1":"همیشه نرگس مست تو را بیمار می‌بینم ","m2":"ولی در عین بیماریش مردم‌دار می‌بینم "},{"m1":"جهان می‌گردد از سودا، سیه بر چشم من هر دم ","m2":"که چشم نازنینت را چنان بیمار می‌بینم "},{"m1":"ز شربتخانه لطفت دوایی ده که با دردت ","m2":"دل سست ضعیفم را قوی افکار می‌بینم "},{"m1":"ز باد ار می‌وزد بر من نسیم دوست می‌یابم ","m2":"به آب ار می‌رسم در وی خیال یار می‌بینم "},{"m1":"نشان طاق ابروی تو را پیوسته می‌پرسم ","m2":"خیال سرو بالای تو را بسیار می‌بینم "},{"m1":"ز باغ حسن خود بر خورد که من در سایه سروت ","m2":"جهانی را ز باغ عمر برخوردار می‌بینم "},{"m1":"رخت آیینه حسن است و حسنت صورت و معنی ","m2":"من این صورت که می‌بینم در آن رخسار می‌بینم "},{"m1":"حدیث سوزناک دل از آن با شمع می‌گویم ","m2":"که بر بالین خود او را به شب بیدار می‌بینم "},{"m1":"درون روشن سلمان که هست آیینه عشقت ","m2":"بحمدالله که این آیینه بی‌زنگار می‌بینم "}],"url":"https://ganjoor.net/salman/divanss/ghazalss/sh293"}