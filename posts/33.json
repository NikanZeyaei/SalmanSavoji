{"title":"غزل شماره‌ی 33","author":"سلمان ساوجی","abyat":[{"m1":"به آستین ملالم مران، که من به ارادت","m2":"نهاده‌ام سر طاعت، به آستان عبادت"},{"m1":"به کشتگان رهت، برگذر، به رسم زیارت","m2":"به خستگان غمت، در نگر، به رسم عیادت"},{"m1":"من آن نیم که به تیغ از تو روی برتابم","m2":"جفای دوست، کمند محبت است و ارادت"},{"m1":"به التفات تو با من، توان مشاهده کردن","m2":"که چون کند به عظام رمیم، روح اعادت؟"},{"m1":"زما بریدن یاران، بدیع نیست که ما را","m2":"به تیغ هجر، بریدند، ناف روز ولادت"},{"m1":"دلا ز کوی محبت، متاب روی، به سختی","m2":"که رنج و محنت این ره، سلامت است و سعادت"},{"m1":"بیان عشق، میسر نمی‌شود به حکایت","m2":"که شرح شوق، ز حد عبارت است، زیادت"},{"m1":"حکایت غم عشق، از درون عاشق صادق","m2":"بپرس، اگر چه ز مجروح نشوند، شهادت"},{"m1":"مراست پیش تو کاری و کارهای چنین را","m2":"نسیم صبحدم، از پیش می‌برد به جلادت"},{"m1":"جفا، طریقه توست و وفا، وظیفه سلمان","m2":"تراست، آن شده خوی و مراست این شده عادت"}],"url":"https://ganjoor.net/salman/divanss/ghazalss/sh33"}