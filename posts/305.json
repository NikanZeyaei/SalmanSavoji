{"title":"غزل شماره‌ی 305","author":"سلمان ساوجی","abyat":[{"m1":"هر که را مقصود، حسن عارض است از دلبران ","m2":"عارضی عشق است، نتوان نهادن دل بر آن "},{"m1":"حسن دریایی است بی‌پایان و آبش گوهر است ","m2":"عاشق صاحب نظر دارد مراد از دلبران "},{"m1":"دیگرم غیر از تو میل صحبت دیگر نماند ","m2":"آنکه مشغول تو شد دارد فراغ از دیگران "},{"m1":"چون نماید روی زیبا فتنه‌ها بینی درین ","m2":"درگشاید چشم جادو پرده‌ها یابی در آن "},{"m1":"گر به سویش راه بردی هر کسی یک سو شدی ","m2":"اختلاف قبله اسلامیان و کافران "},{"m1":"در درون پرده وصل تو کس را نیست بار","m2":"بر سر کوی تو می‌گردند سرگردان سران "},{"m1":"چاکران و بندگان بسیار داری، نیک و بد ","m2":"گیر سلمان را ز جمع بندگان و چاکران "}],"url":"https://ganjoor.net/salman/divanss/ghazalss/sh305"}