{"title":"غزل شماره‌ی 241","author":"سلمان ساوجی","abyat":[{"m1":"چوگان زلفش از دل من برد گو ببر","m2":"ای دل بگیرش آن خم چوگان و گو ببر"},{"m1":"در زحمتم ز درد سر و گفت و گوی عقل","m2":"ای عقل از سرم برو این گفت و گو ببر"},{"m1":"ای آشنا چه در پی بیگانه می‌روی؟","m2":"آن را که درد توست تو درمان او ببر"},{"m1":"صوفی هنوز صافی رندان نخورده‌ است","m2":"ساقی برای او قدحی زین سبو ببر"},{"m1":"تا عرض رنگ و بو نکند گل به باغ رو","m2":"بویش به باد برده و رنگش ز رو ببر"},{"m1":"گر زانکه عمر می‌طلبی کرده‌ایم گم","m2":"عمر دراز در سر زلفت بجو ببر"},{"m1":"می‌آورم به پیش تو حاجت که گفته‌اند","m2":"حاجت به نزد صاحب روی نکو ببر"},{"m1":"یا رب مرا به آرزوی خویشتن رسان!","m2":"یا از دل و دماغ من این آرزو ببر"},{"m1":"خو کرده است بر دل تنگ تو جور دوست","m2":"سلمان! جفای آن صنم تنگ خو ببر"}],"url":"https://ganjoor.net/salman/divanss/ghazalss/sh241"}