{"title":"غزل شماره‌ی 350","author":"سلمان ساوجی","abyat":[{"m1":"خنک صبا که ز زلفش، خلاص یافت نفسی ","m2":"صبا فدای تو بادم، برو که نیک بجستی "},{"m1":"غلام قامت آن لعبتم که سرو سهی را ","m2":"شکست قد بلندش، به راستی و درستی "},{"m1":"بیا و عهد ز سر گیر، ای نگار اگر چه ","m2":"هزار عهد ببستی، چو زلف و باز شکستی "},{"m1":"ز زلف و چشم تو من دوش داشتم گله‌ای چند ","m2":"نگفتم و چه بگویم حکایت شب مستی "},{"m1":"تو تا حدیث نکردی، مرا نگشت محقق ","m2":"که چون پدید شد از نیستی لطیفه هستی؟"},{"m1":"مرا تو عین زلالی، ولی گذشته ز فرقی ","m2":"مرا تو تازه نگاری، ولی برفته ز دستی "},{"m1":"به نور دیده سزاوار آنکه روی تو بیند ","m2":"تو لطف کردی و دردی به مردمان ننشستی "},{"m1":"ز عهد سست و دل سخت توست ناله سلمان ","m2":"تو نیز خوی فرا کن، دلا به سستی و سختی "}],"url":"https://ganjoor.net/salman/divanss/ghazalss/sh350"}