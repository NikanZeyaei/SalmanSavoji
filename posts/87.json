{"title":"غزل شماره‌ی 87","author":"سلمان ساوجی","abyat":[{"m1":"می‌کشم دردی که درمانیش، نیست ","m2":"می‌روم راهی که پایانیش نیست "},{"m1":"هر که در خم خانه عشق تو بار ","m2":"یافت برگ هیچ بستانیش نیست "},{"m1":"بندگان دارد بسی سلطان غم ","m2":"لیک چون من بند فرمانیش نیست "},{"m1":"هر که جان در ره جانانی نباخت ","m2":"یا ز دل دورست یا جانیش نیست "},{"m1":"خود دل مجموع، در عالم که دید ","m2":"کز عقب آه پریشانیش نیست "},{"m1":"چشم ترکت کو سیه دل کافری است ","m2":"هیچ رحمی، بر مسلمانیش نیست "},{"m1":"چشم آن انسان که عاشق نیست هست ","m2":"راست چون عینی که انسانیش نیست "},{"m1":"هر که چون سلمان به زلف کافرت ","m2":"نیستش اقرار، ایمانیش نیست "}],"url":"https://ganjoor.net/salman/divanss/ghazalss/sh87"}