{"title":"غزل شماره‌ی 213","author":"سلمان ساوجی","abyat":[{"m1":"آن سرو بین که باز چه رعنا همی رود","m2":"می‌آید او و عقل من از جا همی رود"},{"m1":"حوریست بی‌رقیب که از روضه می‌چمد","m2":"جانیست نازنین که به تنها همی رود"},{"m1":"از زنگبار زلف پراکنده لشگری","m2":"بر خویش جمع کرده به یغما همی رود"},{"m1":"ما را اگر چه ساخت به خواری چو خاک راه","m2":"شکرانه می‌دهیم که بر ما همی رود"},{"m1":"مسکین دلم به قامت او رفت و خسته شد","m2":"زان خسته می‌شود که به بالا همی رود"},{"m1":"گویی چرا به منزل ما هم نمی‌رسند","m2":"آهم که از ثری به ثریا همی رود؟"},{"m1":"دل قطره‌ای ز شبنم دریای عشق اوست","m2":"کز راه دیده باز به دریا همی رود"},{"m1":"سلمان چو خامه، نامه به سودا سیاه کرد","m2":"بس چون کند که کار به سودا همی رود"}],"url":"https://ganjoor.net/salman/divanss/ghazalss/sh213"}