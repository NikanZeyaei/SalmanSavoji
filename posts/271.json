{"title":"غزل شماره‌ی 271","author":"سلمان ساوجی","abyat":[{"m1":"من هر چه دیده‌ام ز دل و دیده دیده‌ام ","m2":"گاهی ز دل بود گله، گاهی ز دیده‌ام "},{"m1":"من هر چه دیده‌ام ز دل و دیده‌ام کنون ","m2":"از دل ندیده‌ام همه از دیده دیده‌ام "},{"m1":"آه دهن دریده مرا فاش کرد راز ","m2":"او را گناه نیست، منش برکشیده‌ام "},{"m1":"اول کسی که ریخته است آب روی من ","m2":"اشک است کش به خون جگر پروریده‌ام "},{"m1":"عمری بدان امید که روزی رسم به کام ","m2":"سودای خام پخته‌ام و نا رسیده‌ام "},{"m1":"تا مهر ماه چهره تو در دلم نشست ","m2":"از مهر و ماه مهر بکلی بریده‌ام "},{"m1":"عشقت به جان خریدم و قصدم به جان کند ","m2":"بر جان خویش دشمن جان را گزیده‌ام "},{"m1":"بازا که در غم تو به بازار عاشقان ","m2":"جان را بداده و غم عشقت خریده‌ام "},{"m1":"شیدا صفت شراب غمت خورده‌ام بسی ","m2":"لیکن ز باغ وصل تو یک گل نچیده‌ام "},{"m1":"گویند بوی زلف تو جان تازه می‌کند ","m2":"سلمان قبول کن که من از جان شنیده‌ام "}],"url":"https://ganjoor.net/salman/divanss/ghazalss/sh271"}