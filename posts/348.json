{"title":"غزل شماره‌ی 348","author":"سلمان ساوجی","abyat":[{"m1":"در خیل تو گشتیم، بسی از همه بابی ","m2":"کردیم سوال و نشنیدیم جوابی "},{"m1":"خوردیم بسی خون و ندیدیم کسی را ","m2":"جز دیده که ما را مددی کرد به آبی "},{"m1":"من نگذرم از خاک درت خاک من اینجاست ","m2":"ای عمر تو بگذر اگرت هست شتابی "},{"m1":"در شرح فراقت چه نویسم که نگنجد ","m2":"شرح غم هجران تو در هیچ کتابی "},{"m1":"در خواب خیال تو هوس دارم و کو خواب ","m2":"ای بخت شبی بخش بدین یکدمه خوابی "},{"m1":"جان خواست که در لطف به شکل تو بر آید ","m2":"هم رنگی طاوس هوس کرد غرابی "},{"m1":"دی مدعیی دعوت من که سلمان ","m2":"تا کی ز خرابات چه آید ز خرابی "},{"m1":"آمد به سرم عشق که مشنو سخن او ","m2":"تو روی به ما کرده‌ای او روی به آبی "}],"url":"https://ganjoor.net/salman/divanss/ghazalss/sh348"}