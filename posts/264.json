{"title":"غزل شماره‌ی 264","author":"سلمان ساوجی","abyat":[{"m1":"ای به دیدار توام، دیده گریان مشتاق!","m2":"ز اشتیاق لب لعلت، به لبم جان مشتاق"},{"m1":"دل به سوز تو چو پروانه به آتش مایل","m2":"جان به درد تو چو بیمار به درمان مشتاق"},{"m1":"جان محبوس تن من به تمنای رخت","m2":"عندلیبی است مقفس به گلستان مشتاق"},{"m1":"چون بود سبزه پژمرده به باران مشتاق","m2":"بیش از آنم من مهجور، به جانان مشتاق"},{"m1":"خسروا بنده به بوسیدن خاک در تو","m2":"چون سکندر به لب چشمه حیوان مشتاق"},{"m1":"به هوای دل ما، حسن رخ خوبان است","m2":"چون به انفاس صبا، لاله و ریحان مشتاق"},{"m1":"تشنه بادیه چون است به زمزم مایل","m2":"بیش از آنست به دیدار تو سلمان مشتاق"}],"url":"https://ganjoor.net/salman/divanss/ghazalss/sh264"}