{"title":"غزل شماره‌ی 200","author":"سلمان ساوجی","abyat":[{"m1":"خیال زلف تو چشمم به خواب می‌بیند ","m2":"دلم ز شمع جمال تو تاب می‌بیند "},{"m1":"کسی که چشمه آب حیات لعل تو دید ","m2":"برون از آن همه عالم سراب می‌بیند "},{"m1":"به غیر عشق تو در دیده هر چه می‌آید ","m2":"نظر معاینه نقشش بر آب می‌بیند "},{"m1":"ندیم چشمم از آن است چشم مخمورت ","m2":"که در زجاجی چشمم شراب می‌بیند "},{"m1":"خیالش از دل و چشمم نمی‌رود بیرون ","m2":"کجا رود که شراب و کباب می‌بیند "},{"m1":"دلا مگرد به عهدش قوی که عهد حبیب ","m2":"خرد ضعیف چو عهد حباب می‌بیند "},{"m1":"نهاد دل، همگی بر وفای او سلمان ","m2":"نهاد خویش از آن رو خراب می‌بیند "}],"url":"https://ganjoor.net/salman/divanss/ghazalss/sh200"}