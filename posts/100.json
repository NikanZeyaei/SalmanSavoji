{"title":"غزل شماره‌ی 100","author":"سلمان ساوجی","abyat":[{"m1":"از سر دنیا و دین، مردانه در خواهم گذشت ","m2":"مست و لایعقل، به کوی یار، بر خواهم گذشت "},{"m1":"جان سپر کردم به پیشش، پیش از آن کاندر غمش ","m2":"بگذرد تیر از سپر زیر سپر خواهم گذشت "},{"m1":"از هوا، باد صبا جان می‌دهد در کوی دوست ","m2":"در هوا داری من از باد سحر، خواهم گذشت "},{"m1":"بعد ازین، من بر خط سودای خوبان چون قلم ","m2":"گر قدم خواهم نهاد، اول ز سر خواهم گذشت "},{"m1":"عمر من در کوی او با یک دم افتاد، ای رقیب ","m2":"چند گویی در گذر یکدم که در خواهم گذشت "}],"url":"https://ganjoor.net/salman/divanss/ghazalss/sh100"}