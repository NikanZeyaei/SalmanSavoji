{"title":"غزل شماره‌ی 134","author":"سلمان ساوجی","abyat":[{"m1":"ز کویش نسیم صبا بوی برد","m2":"به بویش دلم پی بدان کوی برد"},{"m1":"دل از چنبر زلف او چون جهد؟","m2":"که باد سحر جان به یک سوی ‌برد"},{"m1":"خیال کنارش بسی داشتند","m2":"ز هی پیرهن کز میان گوی برد!"},{"m1":"به پشتی رویش قوی گشت زلف","m2":"دل عالمی را از آن روی برد"},{"m1":"سهی سرو من تاز چشمم برفت","m2":"به یکبارگی آبم از جوی برد"},{"m1":"که راز پریشان ما فاش کرد؟","m2":"که چون زلف او باد هر سوی برد"},{"m1":"مگر زلف او گفت در گوش او","m2":"صبا در گذر بود از آن بوی برد"},{"m1":"دلی داشت سلمان، شد آن نیز گم","m2":"چرا گم شد آن لعل دلجوی برد؟"}],"url":"https://ganjoor.net/salman/divanss/ghazalss/sh134"}