{"title":"غزل شماره‌ی 354","author":"سلمان ساوجی","abyat":[{"m1":"به نیازی که با خدا داری ","m2":"که دلم بیش ازین نیازاری "},{"m1":"من نیاز آرم ار تو ناز آری ","m2":"من نیاز آرم ار تو ناز آری "},{"m1":"دل من برده‌ای ز دست مده ","m2":"چه شود گر دلی به دست آری "},{"m1":"ای ز زاری عاشقان بیزار ","m2":"عاشقان چون کنند بی‌زاری "},{"m1":"زارم از بی زری و می‌ترسم ","m2":"که کشد بی زری به بیزاری "},{"m1":"چاره کار من زرست چو نیست ","m2":"زاریی می‌کنم به ناچاری "},{"m1":"بخت خود را به خواب می‌بینم ","m2":"کاشکی دیدمی به بیداری "},{"m1":"من افتاده بر توانم خواست ","m2":"از سر جان اگر کنی یاری "},{"m1":"ما نیاریم کرد در تو نظر ","m2":"نظری کن به ما اگر یاری "},{"m1":"بوی زلفت اگر مدد ندهد ","m2":"برنخیزد صبا ز بیماری "},{"m1":"بار دل بس نبود سلمان را ","m2":"عشق در می‌خورد به سر، باری "}],"url":"https://ganjoor.net/salman/divanss/ghazalss/sh354"}