{"title":"غزل شماره‌ی 352","author":"سلمان ساوجی","abyat":[{"m1":"خورشید رخا سایه ز ما باز گرفتی ","m2":"وز من نظر مهر و وفا باز گرفتی "},{"m1":"آخر چه شده‌ای برگ گل تازه که دیدار ","m2":"از بلبل بی برگ و نوا باز گرفتی "},{"m1":"وجهی که بدان وجه توان زیست نداریم ","m2":"جز روی تو آن نیز ز ما باز گرفتی "},{"m1":"چون خاک رهم ساختی از خواری و آنگه ","m2":"پای از سر این بی سر و پا باز گرفتی "},{"m1":"گیرم نگرفتی دل بیمار مرا دست ","m2":"پا از سر بیمار چرا باز گرفتی؟"},{"m1":"در حال گدایان نظری هست تو را عام ","m2":"خاص از من درویش گدا باز گرفتی "},{"m1":"شهباز دلم باز به قید تو اسیرست ","m2":"این صید ندانم ز کجا باز گرفتی "},{"m1":"دود دل سلمان ز نفس راه هوا بست ","m2":"ای سوخته دل راه هوا باز گرفتی "}],"url":"https://ganjoor.net/salman/divanss/ghazalss/sh352"}