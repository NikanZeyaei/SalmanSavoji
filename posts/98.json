{"title":"غزل شماره‌ی 98","author":"سلمان ساوجی","abyat":[{"m1":"چند گویم، در فراقت کابم از سر گذشت؟","m2":"شد بپایان عمر و پایانی ندارد سرگذشت "},{"m1":"چون نویسم، کز فراقت، بر سر کلکم چه رفت ","m2":"باز سودایت چه بر طومار و بر دفتر گذشت "},{"m1":"جانم آمد، بر لب و کشتیش بر خشک اوفتاد ","m2":"آه من تا بحر نیلی رفت و زان برتر گذشت "},{"m1":"هر خدنگی کامد، از مشکین کمان ابروت ","m2":"در دل مسکین من، پیکان بماند و سرگذشت "},{"m1":"ناوکی کز دست شستت جست، آمد بر دلم ","m2":"از نسیم نوبهاری، بر دلم خوشتر گذشت "},{"m1":"در دو عالم، مقصد و مقصود جان عاشقان ","m2":"نیست جز خاک درت، چون می‌توان زان در گذشت "},{"m1":"خاک بر سر می‌کنم، چون باد و می‌گریم چو ابر ","m2":"گرچه ابرت از فراز بام و باد از در گذشت "},{"m1":"شمع را در گیر، امشب تا بگوید روشنت ","m2":"کز خیالت، دوش سلمان را چها بر سر گذشت "}],"url":"https://ganjoor.net/salman/divanss/ghazalss/sh98"}