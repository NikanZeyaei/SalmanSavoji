{"title":"غزل شماره‌ی 54","author":"سلمان ساوجی","abyat":[{"m1":"چشم سر مست خوشت، فتنه هشیاران است","m2":"هر که شد مست می عشق تو، هشیار، آن است "},{"m1":"در خرابات خیال تو خرد را ره، نیست ","m2":"یعنی او نیز هم از زمره هشیاران است "},{"m1":"دلم از مصطبه عشق تو، بویی بشنید","m2":"زان زمان باز مقیم در خماران است "},{"m1":"عشق، باروی تو هر بوالهوسی، چون بازد؟","m2":"عشق، کاری است که آن، پیشه عیاران است "},{"m1":"حال بیماری چشم تو و رنجوری من ","m2":"داند ابروی تو کو بر سر بیماران، است "},{"m1":"دارم آن سرکه سر اندر قدمت، اندازم ","m2":"وین، خیالی است که اندر سر بسیاران است "},{"m1":"شرح بیداری شبهای درازم که دهد","m2":"جز خیال تو، که او مونس بیداران است "},{"m1":"در هوی و هوس سرو قدت، سلمان را ","m2":"دیده، ابری است، که خون جگرش، باران است "}],"url":"https://ganjoor.net/salman/divanss/ghazalss/sh54"}