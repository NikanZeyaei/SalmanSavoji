{"title":"غزل شماره‌ی 27","author":"سلمان ساوجی","abyat":[{"m1":"ز باغ وصل تو یابد، ریاض رضوان، آب","m2":"ز تاب هجر تو دارد، شرار دوزخ، تاب"},{"m1":"بر حسن و عارض و قد تو برده‌اند، پناه","m2":"بهشت طوبی و «طوبی ابهم و حسن ماب»"},{"m1":"چو چشم من، همه شب جویبار باغ بهشت","m2":"خیال نرگس نست تو بیند، اندر خواب"},{"m1":"بهار، شرح جمال تو داده، در یک فصل","m2":"بهشت، ذکر جمیل تو کرده در هر باب"},{"m1":"لب و دهان تو را، ای بسا! حقوق نمک","m2":"که هست، بر جگر ریش و سینه‌های کباب"},{"m1":"بسوخت این دل خام و به کام دل نرسید","m2":"به کام اگر برسیدی، نریختی خوناب"},{"m1":"گمان بری که بدور تو، عاشقان مستند","m2":"خبر نداری از احوال زاهدان خراب"},{"m1":"نقاب بازگشای، تا کی این حجاب کنی","m2":"از این نقاب چه بر بسته‌ای، به غیر حجاب"},{"m1":"بدید روی تو را گل فتاد، در آتش","m2":"شنید بوی تو، وز شرم گشت آب گلاب"},{"m1":"مرا به دور رخت شد، پدید جوهر لعل","m2":"پدید می‌شود از آفتاب عالم تاب"}],"url":"https://ganjoor.net/salman/divanss/ghazalss/sh27"}