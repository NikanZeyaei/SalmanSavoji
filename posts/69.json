{"title":"غزل شماره‌ی 69","author":"سلمان ساوجی","abyat":[{"m1":"حلقه زلف تو، سرمایه هر سودایی است ","m2":"غمزه مست تو، سر فتنه هر غوغایی است "},{"m1":"راز سر بسته زلفت، مگشا، پیش صبا ","m2":"که صبا هم نفسش هرکس و هر دم جایی است "},{"m1":"صورت خط تو در خاطر من می‌گذرد","m2":"باز سر برزده از خاطر من سودایی است "},{"m1":"درد بالای تو چینم، که از آن بالاتر ","m2":"نتوان گفت، که در بزم فلک، بالایی است "},{"m1":"هر کسی را نظری باشد و رایی و مرا ","m2":"دیدن روی تو رای است و مبارک رایی است "},{"m1":"دل سودا زده در عهد تو بستیم و برین ","m2":"عهدها رفت و نگویی که مرا شیدایی است "},{"m1":"با غم توست اگر جان مرا آرامی است ","m2":"در دل ماست اگر درد تو را ماوایی است "},{"m1":"یک شب از دیده ما نیست خیالت، خالی ","m2":"شبروی شب همه شب، در پی شب پیمایی است "},{"m1":"می‌رود دل به ره دیده و تا چون باشد ","m2":"سفر دیده، مبارک سفر دریایی است "}],"url":"https://ganjoor.net/salman/divanss/ghazalss/sh69"}