{"title":"غزل شماره‌ی 5","author":"سلمان ساوجی","abyat":[{"m1":"مگس‌وار از سر خوان وصال خود مران ما را ","m2":"نه مهمان توام آخر بخوان روزی بخوان ما را "},{"m1":"کنار از ما چه می‌جویی میان بگشاد می، بنشین ","m2":"به اقبالت مگر کاری برآید زین میان ما را "},{"m1":"از آنم قصد جان کردی که من برگردم از کویت ","m2":"« معاذا الله» که برگردم چه گردانی به جان ما را "},{"m1":"تو زوری می‌کنی بر ما و ما خواهیم جورت را ","m2":"کشیدن چون کمان تا هست پی بر استخوان ما را "},{"m1":"رقیبان در حق ما بد همی گویند و کی هرگز ","m2":"توانند از نکو رویان جدا کردن بدان ما را "},{"m1":"چو اجزای وجود ما مرکب شد ز سودایت ","m2":"چه غم گر چون قلم گیرند مردم بر زبان مارا "},{"m1":"قیامت باشد آن روزی که بر سوی تو چون نرگس ","m2":"ز خواب خوش بر انگیزند مست و سرگردان مارا "},{"m1":"نشان آب حیوان کز دهان خضر می‌جستم ","m2":"دهانت می‌دهد اینک به زیر لب نشان مارا "},{"m1":"بیا سلمان بیا تا سر کنیم اندر سر کارش ","m2":"کزین خوشتر سر و کاری نباشد در جهان ما را "}],"url":"https://ganjoor.net/salman/divanss/ghazalss/sh5"}