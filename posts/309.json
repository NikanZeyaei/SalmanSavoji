{"title":"غزل شماره‌ی 309","author":"سلمان ساوجی","abyat":[{"m1":"نخواهم از سر کویش، به صد چندین جفا رفتن ","m2":"نشاید شیر مردان را، به هر زخمی ز جا رفتن "},{"m1":"طریق عاشقان دانی، درین ره چیست ای رهرو؟","m2":"غمش را پیروی کردن، بلا را پیشوا رفتن "},{"m1":"بساط حضرت جانان، به سر باید سپرد ای جان ","m2":"که جای سرزنش باشد، چنان جایی به پا رفتن "},{"m1":"مقام کعبه وصل تو، دور افتاده است از ما ","m2":"نه ساز رفتن است آنجا، مرانی برگ نارفتن "},{"m1":"ز غیرت خلوت دل را، ز غیرت کرده‌ام خالی ","m2":"که غیرت را نمی‌زیبد، درین خلوت سرا رفتن "},{"m1":"به بوی زلف مشکین تو تا جان در تنم باشد ","m2":"من بیمار خواهم در پی باد صبا رفتن "},{"m1":"خیالت آشناور شد در آب چشم من گویی ","m2":"چه واجب آشنایی را چنین در خون ما رفتن "},{"m1":"ازین در هیچ نگشاید، تو را سلمان همی باید ","m2":"سر راهی طلب کردن، پی کاری فرا رفتن "}],"url":"https://ganjoor.net/salman/divanss/ghazalss/sh309"}