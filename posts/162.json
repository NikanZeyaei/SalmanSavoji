{"title":"غزل شماره‌ی 162","author":"سلمان ساوجی","abyat":[{"m1":"مرا که چون تو پری چهره دلبری باشد ","m2":"چگونه رای و تمنای دیگری باشد؟"},{"m1":"نه در حدیقه خوبی بود چنین سروی ","m2":"نه در سپهر نکویی چو تو خوری باشد "},{"m1":"نه ممکن است نبات خطت بر آن دال است ","m2":"که خوشتر از لب لعل تو شکری باشد "},{"m1":"خیال چشم و رخت تا بود برابر چشم ","m2":"گمان مبر که مرا خواب یا خوری باشد "},{"m1":"به خاک پات که در خاک پایت در اندازم ","m2":"چو گیسوی تو به هر مویم ار سری باشد "},{"m1":"ز عشق آن لب همچون میم، مدام از اشک ","m2":"زجاج دیده پر از باده ساغری باشد "},{"m1":"به حسن تو که وفا پیشه کن، جفا بگذار ","m2":"وفا مقارن حسن ار چه کمتری باشد "},{"m1":"ببین که پاکتر از اشک من بود سیمی ","m2":"مو یا به سکه رخسار من زری باشد "},{"m1":"بیا ببخش بر احوال زاری سلمان ","m2":"بترس از آن که به حشر داوری باشد "}],"url":"https://ganjoor.net/salman/divanss/ghazalss/sh162"}