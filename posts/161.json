{"title":"غزل شماره‌ی 161","author":"سلمان ساوجی","abyat":[{"m1":"خوش دولتی است عشقت تا در سر که باشد","m2":"پیدا بود کزین می در ساغر که باشد "},{"m1":"هر عاشقی ندارد بر چهره داغ دردت","m2":"آن سکه مبارک تا بر زر که باشد"},{"m1":"هر چشم و سر نباشد در خورد خاک پایت","m2":"تا سرمه که گردد، تا افسر که باشد؟"},{"m1":"هر دل که دید چشمت، آورد در کمندش ","m2":"ترکی چنین دلاور،در لشکر که باشد؟"},{"m1":"گفتی که گر بیفتی من یاور تو باشم ","m2":"خوش وعده‌ای است لیکن این باور که باشد؟"},{"m1":"ای آفتاب خوبی در سایه دو زلفت ","m2":"آن سایه همایون تا بر سر که باشد؟"},{"m1":"تا دلبر منی تو، دل نیست در بر من ","m2":"در عهد چون تو دلبر، خود دل بر که باشد؟"},{"m1":"حالی غریب دارم، شرح و حکایت آن ","m2":"در نامه که گنجد؟ در دفتر که باشد؟"},{"m1":"گفتی که بر در من، منشین ز جوع سلمان ","m2":"چون با در تو گردند، او با در که باشد؟"}],"url":"https://ganjoor.net/salman/divanss/ghazalss/sh161"}