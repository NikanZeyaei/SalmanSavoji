{"title":"غزل شماره‌ی 364","author":"سلمان ساوجی","abyat":[{"m1":"صنما مرده آنم که تو جانم باشی ","m2":"می‌دهم جان که مگر جان جهانم باشی "},{"m1":"روز عمر من مسکین به شب آمد تا تو ","m2":"روشنایی دل و شمع روانم باشی "},{"m1":"بار گردون و غم هر دو جهان در دل من ","m2":"نه گران باشد اگر تو نگرانم باشی "},{"m1":"گر به سودای تو‌ام عمر زیان است چه غم ","m2":"سودم این بس که تو خرم به زیانم باشی "},{"m1":"تو سراپا همه آنی و همه آن تواند ","m2":"غرض من همگی آنکه تو آنم باشی "},{"m1":"من نهان درد دلی دارم و آن دل بر توست ","m2":"ظاهرا با خبر از درد نهانم باشی "},{"m1":"جان برون کرده‌ام از دل همگی داده به تو ","m2":"جای دل تا تو بجای دل و جانم باشی "},{"m1":"چون در اندیشه روم گرد درونی گردی ","m2":"چو در آیم به سخن ورد زبانم باشی "},{"m1":"در معانی صفات تو چه گوید سلمان ","m2":"هر چه گویم تو منزه ز بیانم باشی "}],"url":"https://ganjoor.net/salman/divanss/ghazalss/sh364"}