{"title":"غزل شماره‌ی 92","author":"سلمان ساوجی","abyat":[{"m1":"حاصلی، زین دور غم فرجام، نیست ","m2":"در جهان دوری، چو دور جام نیست "},{"m1":"گر چه دورانی خوش است، ایام گل ","m2":"خوشتر از دوران عشق، ایام نیست "},{"m1":"روز حسن دلبران را شام، هست ","m2":"بامداد عاشقان را شام، نیست "},{"m1":"ساقیا جامی که ما را بیش ازین ","m2":"برگ نام و ننگ خاص و عام نیست "},{"m1":"کار خام ما لبت سازد، نه می ","m2":"زانک کار پخته کار خام، نیست "},{"m1":"فاسقان، بدنام و صالح، نیک نام ","m2":"عارفان را در میان، خود نام نیست "},{"m1":"تا چه خواهد شد مرا، فرجام عشق ","m2":"ظاهرا عشق مرا فرجام، نیست "},{"m1":"ناله می‌گوید به آواز بلند ","m2":"قصه ما حاجت پیغام نیست "},{"m1":"پیش ما باری ندارد هیچ کار ","m2":"هر که صاحب درد و درد آشام نیست "},{"m1":"جان سلمان تا نسیم دوست یافت ","m2":"از هوایش چون نسیم، آرام، نیست "}],"url":"https://ganjoor.net/salman/divanss/ghazalss/sh92"}