{"title":"غزل شماره‌ی 84","author":"سلمان ساوجی","abyat":[{"m1":"داغ سودای تو بر جان رهی تنها نیست ","m2":"در جهان کیست، که شوریده این سودا نیست "},{"m1":"هر که گوید، که منم، فارغ ازین غم، غلط است ","m2":"هیچ کس نیست، که او غرقه، این، دریا نیست "},{"m1":"ای که، منعم کنی، از عشق که فردایی هست ","m2":"من برآنم، که شب عشق مرا فردا نیست "},{"m1":"شب هجران ترا هست، به غایت اثری","m2":"صبح وصل است که هیچش اثری پیدا نیست "},{"m1":"مردگان را، اثر مرحمتت، زنده کند ","m2":"این نظر باد گران است، ترا با ما نیست "},{"m1":"خبر من، که برد غیر صبا، بر در دوست ","m2":"ای صبا، خیز تو را سلسله‌ای بر پا نیست "},{"m1":"دل و دین کرده‌ای از ما طلب و این سهل است ","m2":"مشکل این است که دین و دل ما بر جا نیست "},{"m1":"آتش آب و دل دیده سلمان، دل تو ","m2":"عاقبت نرم کند، سخت‌تر از خارا نیست "}],"url":"https://ganjoor.net/salman/divanss/ghazalss/sh84"}