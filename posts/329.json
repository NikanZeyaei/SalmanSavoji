{"title":"غزل شماره‌ی 329","author":"سلمان ساوجی","abyat":[{"m1":"آمد آن خسرو خوبان جهان از باکو","m2":"می‌کند قصد جهانی و ندارد باک او"},{"m1":"قصد جان می‌کند و جان همه عالم اوست","m2":"می‌خورم زهر فراق و ندهد تریاک او"},{"m1":"چو رسید آن گل خوشبو ز دیار باکو","m2":"هیچ خوف و خطرش نیست زهی بی‌باک او"},{"m1":"خسته بر خاک ره افتاده و چشمم بر راه","m2":"دید و بگذشت و مرا بر نگرفت از خاک او"},{"m1":"گر هلال خم ابروی تو بیند مه نو","m2":"رخ به شامی ننماید دگر از افلاک او"},{"m1":"غنچه گر بشنود او وصف گل از بلبل باز","m2":"دامن از شوق کند تا به گریبان چاک او"},{"m1":"من چو صیدی به کمند سر زلفش شده‌ام ","m2":"تا دگر کشته در آویزدم از فتراک او"},{"m1":"اگرش دامن ازین غصه بگیرم کو دست","m2":"وگر از جور فراقش بگریزم پاک او"},{"m1":"در فشانیست که کردست درین ره سلمان","m2":"مرد باید که سخن گوید از ادراک او"}],"url":"https://ganjoor.net/salman/divanss/ghazalss/sh329"}