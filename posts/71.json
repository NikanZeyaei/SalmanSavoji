{"title":"غزل شماره‌ی 71","author":"سلمان ساوجی","abyat":[{"m1":"جان من می‌رقصد از شادی، مگر یار آمده‌ست ","m2":"می‌جهد چشمم همانا وقت دیدار آمده‌ست "},{"m1":"جان بیمارم به استقبال آمد، تا به لب ","m2":"قوتی از نو مگر، در جان بیمار آمده‌ست "},{"m1":"می‌رود اشکم که بوسد، خاک راهش را به چشم ","m2":"بر لبم، جان نیز پنداری بدین کار آمده‌ست "},{"m1":"زان دهان می‌خواهد از بهر امان، انگشتری ","m2":"جان زار من که زیر لب، به زنهار آمده‌ست "},{"m1":"تا بدیدم روی خوبت را، ندیدم روز نیک ","m2":"از فراقت روز برمن، چون شب تار آمده‌ست "},{"m1":"بی‌تو گرمی خورده‌ام، در سینه‌ام خون بسته است ","m2":"بی تو گر گل چیده‌ام، در دیده‌ام خار آمده‌ست "},{"m1":"گر نسیمی زان طرف، بر من گذاری کرده ست ","m2":"همچو چنگ از هر رگم، صد ناله زار آمده‌ست "},{"m1":"روز بر چشمم، سیه گردیده است از غم، چو شب ","m2":"در خیالم، آن زمان کان زلف رخسار، آمده‌ست "},{"m1":"گر بلا بسیار شد، سلمان برو، مردانه باش ","m2":"بر سر مردان، بلای عشق بسیار آمده‌ست "}],"url":"https://ganjoor.net/salman/divanss/ghazalss/sh71"}