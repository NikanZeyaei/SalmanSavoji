{"title":"غزل شماره‌ی 113","author":"سلمان ساوجی","abyat":[{"m1":"در ازل، عکس می لعل تو در جام، افتاد ","m2":"عاشق سوخته دل، در طمع خام افتاد "},{"m1":"جام نمام ز نقل لب تو، نقلی کرد ","m2":"راز سر بسته خم، در دهن خام افتاد "},{"m1":"خال مشکین تو بر عارض گندم گون دید","m2":"آدم آمد ز پی دانه و در دام افتاد "},{"m1":"باد زنار سر زلف تو، از هم بگشود ","m2":"صد شکست از طرف کفر در اسلام افتاد "},{"m1":"دوش بر کشتن عشاق، تفال می‌کرد ","m2":"اولین قرعه که زد، بر من بد نام افتاد "},{"m1":"سوسن اندر چمن، آزادی قدش می‌کرد","m2":"نارون را ز حسد، لرزه بر اندام افتاد "},{"m1":"صنم چین، به جمال تو، تشبه می‌کرد ","m2":"نام معبودی از آن روی، بر اصنام افتاد "},{"m1":"عشقم از روی طبق، پرده تقوی برداشت ","m2":"طبل پنهان چه زنم، طشت من از بام افتاد "},{"m1":"دوش سلمان به قلم، شرح دل خود، می‌داد ","m2":"آتش اندر ورق و دود، بر اقلام افتاد"}],"url":"https://ganjoor.net/salman/divanss/ghazalss/sh113"}