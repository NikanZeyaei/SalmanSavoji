{"title":"غزل شماره‌ی 209","author":"سلمان ساوجی","abyat":[{"m1":"جان شیرین گر قبول چون تو جانانی بود","m2":"کی به جانی باز ماند، هر که را جانی بود؟"},{"m1":"آب چشم و جان شیرین را کجا دارد دریغ","m2":"هر که او را چون خیال دوست مهمانی بود؟"},{"m1":"از خیال غمزه غماز کافر کیش او","m2":"هر زمانی بر دل من تیربارانی بود"},{"m1":"نامسلمان چشم ترکت را نمی‌دانم چه بود؟","m2":"زانکه دایم در پی خون مسلمانی بود"},{"m1":"با خیال روی و مویش عشق بازد روز و شب","m2":"هر کجا با بنده ماهی در شبستانی بود"},{"m1":"با ملاقات یار شو، گو از سلامت دور باش","m2":"هرکه او در عاشقی، خواهد که سلمانی بود"}],"url":"https://ganjoor.net/salman/divanss/ghazalss/sh209"}