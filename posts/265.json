{"title":"غزل شماره‌ی 265","author":"سلمان ساوجی","abyat":[{"m1":"به غیر صورت او هر چه آیدم در دل","m2":"به جان دوست که باشد تصور باطل"},{"m1":"به کوی دوست که خاکش به آب دیده گل است","m2":"که برگذشت که پایش فرو نرفت به گل"},{"m1":"قتیل تیغ تو خواهیم گشت تا در حشر","m2":"بدین بهانه بگیریم دامن قاتل"},{"m1":"همی رویم به راهی که نیستش پایان","m2":"فتاده‌ایم به بحری که نیستش ساحل"},{"m1":"گرت ارادت پیوند دوست می‌باشد","m2":"برو نخست ز دنیا و آخرت بگسل"},{"m1":"بجز دهان توام هیچ آروزیی نیست","m2":"ولی چه سود که هیچم نمی‌شود حاصل"},{"m1":"حسود گفت که سلمان چه می‌روی پی یار","m2":"نمی‌روم پی دلدار می‌روم پی دل"}],"url":"https://ganjoor.net/salman/divanss/ghazalss/sh265"}