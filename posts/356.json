{"title":"غزل شماره‌ی 356","author":"سلمان ساوجی","abyat":[{"m1":"دل بر سر کوی تو نهادیم به خواری ","m2":"جان در غم عشق تو بدادیم به زاری "},{"m1":"دل در غم عشق تو نهادیم نه بر عمر ","m2":"زیرا که مقیم است غم و عمر گذاری "},{"m1":"تا چند بگریم من و تا چند بنالم ","m2":"از شوق گل روی تو چون ابر بهاری؟"},{"m1":"من ذره ناچیز و تو خورشید دلفروز ","m2":"صد مهر مرا هست و تو یک ذره نداری "},{"m1":"فریاد ز زلف تو که صد بار به روزی ","m2":"در روز سفیدم بنماید، شب تاری "},{"m1":"من چون به سر آرم صنما بی تو که هر شب؟","m2":"خوابم بری از چشم و خیالم بگذاری "},{"m1":"جان مهر لبش دارد و شرطست که جان را ","m2":"سلمان به همان مهر به جانان بسپاری "}],"url":"https://ganjoor.net/salman/divanss/ghazalss/sh356"}