{"title":"غزل شماره‌ی 170","author":"سلمان ساوجی","abyat":[{"m1":"آن جان عزیز نیست که در کار ما نشد ","m2":"و آن تن درست نیست که بیمار ما نشد "},{"m1":"دل گوشمال یافت ز سودای زلف او ","m2":"تا این سزا نیافت سزاوار ما نشد "},{"m1":"در آفتاب گردش از آن ذره برنخاست ","m2":"کو دید روی ما و هوادار ما نشد "},{"m1":"سودی ندید آن دل بی‌مایه کو بجان ","m2":"سودای ما نکرد خریدار ما نشد "},{"m1":"سودی که رفت بر سر بازار شوق ما ","m2":"خود کیست آن که در سر بازار ما نشد؟"},{"m1":"ما گنج گوهریم به کنج خراب دل ","m2":"چیزی نیافت هر که طلب کار ما نشد "},{"m1":"ز ارباب حال نیست چو بلبل کسی که دید ","m2":"ما را و عاشق گل و رخسار ما نشد "},{"m1":"در کار ما نرفت که در کار ما نرفت ","m2":"فی‌الجمله که بود که در کار ما نشد"},{"m1":"آن دیده را که صوفی صافی به هفت آب ","m2":"هر دم نشست، لایق دیدار ما نشد "},{"m1":"سلمان مگر شنید حدیثی ازین دهن ","m2":"بیچاره خود به هیچ گرفتار ما نشد "}],"url":"https://ganjoor.net/salman/divanss/ghazalss/sh170"}