{"title":"غزل شماره‌ی 242","author":"سلمان ساوجی","abyat":[{"m1":"می‌برد سودای چشم مستش از راهم دگر","m2":"از کجا پیدا شد این سودای ناگاهم دگر؟"},{"m1":"دیده می‌بندم ولی از عکس خورشید بلند","m2":"در درون می‌افتد از دیوار کوتاهم دگر"},{"m1":"هست در من آتشی سوزان، نمی‌دانم که چیست؟","m2":"این قدر دانم که همچون شمع می‌کاهم دگر"},{"m1":"هر شبی گویم که فردا ترک این سودا کنم","m2":"تازه می‌گردد هوای هر سحرگاهم دگر"},{"m1":"زندگانی در فراقت گر چنین خواهد گذشت","m2":"بعد از نیم زندگانی بس نمی‌خواهم دگر"},{"m1":"همچو خاکم بر سر راه صبوری معتکف","m2":"باد بر بوی تو خواهد بردن از راهم دگر"},{"m1":"یار گندمگون خرمن سوز سنبل موی من","m2":"جو به جو بر باد خواهد داد چون کاهم دگر"},{"m1":"ساقیا از آب رز یک جرعه بر خاکم فشان","m2":"هان که درخواهد گرفتن آتشین آهم دگر"},{"m1":"در ازل خاک وجود من به می گل کرده‌اند","m2":"منع می‌خوردن مکن سلمان به اکراهم دگر!"}],"url":"https://ganjoor.net/salman/divanss/ghazalss/sh242"}