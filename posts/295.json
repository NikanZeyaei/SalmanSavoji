{"title":"غزل شماره‌ی 295","author":"سلمان ساوجی","abyat":[{"m1":"در رکابت می‌دوم تا گوی چوگانت شوم ","m2":"از برایت می‌کشم خود را که قربانت شوم"},{"m1":"بر سر راهت چو خاک افتاده‌ام یکره بران ","m2":"بر سر ما تا غبار نعل یکرانت شوم "},{"m1":"آخر ای ماه جهان تابم چه کم گردد ز تو ","m2":"گر شبی پروانه شمع شبستانت شوم "},{"m1":"گر کنی قصد سر من نیستم بر سر سخن ","m2":"گردن طاعت نهم محکوم فرمانت شوم "},{"m1":"ای سهی سرو خرامان سایه‌ای بر من فکن ","m2":"تا فدای سایه سرو خرامانت شوم "},{"m1":"در سرم سودای زلف توست و می‌دانم که من ","m2":"عاقبت هم در سر زلف پریشانت شوم "},{"m1":"در مسلمانی روا باشد که خود یکبارگی ","m2":"من خراب چشم مست نامسلمانت شوم "},{"m1":"گفتمش تو جان من شو گفت سلمان رو بگو ","m2":"ترک جان وانگه بیا تا جان و جانانت شوم "}],"url":"https://ganjoor.net/salman/divanss/ghazalss/sh295"}