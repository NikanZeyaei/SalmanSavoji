{"title":"غزل شماره‌ی 340","author":"سلمان ساوجی","abyat":[{"m1":"دلا من قدر وصل او ندانستم تو می‌دانی ","m2":"کنون دانستم و سودی نمی‌دارد پشیمانی "},{"m1":"شب وصل تو شد روزی و قدرش من ندانستم ","m2":"به دشواری توان دانست قدر آسانی "},{"m1":"به بایدی نا گه از رویت فتادم دور چون مویت ","m2":"به سر می‌آورم دور از تو عمری در پریشانی"},{"m1":"به آب دیده هر ساعت نویسم نامه‌ای لیکن ","m2":"تو حال ما نمی‌پرسی و نقش ما نمی‌خوانی "},{"m1":"حدیث کار و بار دل چه گویم بارها گفت:","m2":"که بد حال است و تو حال دل من نیک می‌دانی "},{"m1":"سر خود را نمی‌دانم سزای خاک درگاهت ","m2":"ولیکن کرده‌ام حاصل من این منصب به پیشانی "},{"m1":"الا ای بخت کی باشد که باز آن سرور رعنا را ","m2":"بدست آری بناز اندر کنار ماش بنشانی؟"},{"m1":"صبا چون نیست امکان تصرف در سر کویش ","m2":"نگر تا حلقه اقبال ناممکن نجنبانی!"},{"m1":"چو زلف او مرا جانی است سودایی ز من بستان ","m2":"به شرط آنکه چون پیشش رسی در پایش افشانی "},{"m1":"برو در یک نفس بازا که یک دم ماند سلمان را ","m2":"نخواهی یافتن بازش دمی گر دیرتر مانی "}],"url":"https://ganjoor.net/salman/divanss/ghazalss/sh340"}