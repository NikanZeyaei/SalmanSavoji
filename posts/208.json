{"title":"غزل شماره‌ی 208","author":"سلمان ساوجی","abyat":[{"m1":"همچنان مهر توام مونس جان است که بود","m2":"همچنان ذکر توام ورد زبان است که بود"},{"m1":"شوقم افزون شد و آرام کم و صبر نماند","m2":"در فراق تو، ولی عهد همان است که بود"},{"m1":"کی بود کی که دگر بار بگویند اغیار","m2":"که فلان باز همان یار فلان است که بود؟"},{"m1":"ما همانیم و همان مهر و محبت لیکن","m2":"یار با ما به عنایت نه چنان است که بود"},{"m1":"بود بر جان رخم داغ توام روز ازل","m2":"وین زمان نیز بدان داغ و نشان است که بود"},{"m1":"بود در ملک تنم، جان متصرف و اکنون","m2":"همچنان عشق تو را حکم روان است که بود"},{"m1":"از من ای جان شده‌ای دور و درین دوری نیز","m2":"آن ملاقات میان تن و جان است که بود"},{"m1":"طره‌ات یک سر مو سرکشی از سر نگذاشت","m2":"همچنان فتنه و آشوب جهان است که بود"},{"m1":"تا نخوانند دگر گوشه نشین سلمان را","m2":"گو همان رند خرابات مغان است که بود"}],"url":"https://ganjoor.net/salman/divanss/ghazalss/sh208"}