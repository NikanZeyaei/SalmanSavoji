{"title":"غزل شماره‌ی 99","author":"سلمان ساوجی","abyat":[{"m1":"بر دل من تا خیال آن پری پیکر، گذشت ","m2":"کافرم گر در خیالم، صورتی دیگر گذشت "},{"m1":"ای بسا، کز آتش سودای آن مشکین نفس ","m2":"دود پیچاپیچ من زین آبگون چنبر گذشت "},{"m1":"از هوا دل گشت لرزان، در برم چون برگ بید ","m2":"هر کجا بادی بران، شمشاد و نسرین بر گذشت "},{"m1":"تن به پیشت، شمع سان می‌سوخت، در شب تا بمرد ","m2":"دل به کویت، چون صبا می‌داد جان تا درگذشت "},{"m1":"غرقه دریای بی‌پایان هجران را اگر","m2":"دستگیری می‌کنی دریاب، کاب از سر گذشت "},{"m1":"اشکم افتاد از نظر زان رو، فرو رفت او به خاک ","m2":"برکشیدم ناله، را تا از ثریا برگذشت "},{"m1":"آنچه از خیل خیالت بر سر سلمان گذشت","m2":"بر سرش بگذر شبی، تا با تو گوید سرگذشت "}],"url":"https://ganjoor.net/salman/divanss/ghazalss/sh99"}