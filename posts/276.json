{"title":"غزل شماره‌ی 276","author":"سلمان ساوجی","abyat":[{"m1":"بر سر کوی دلارام، به جان می‌گردم ","m2":"روز و شب در پی دل، گرد جهان می‌گردم "},{"m1":"غم دوران جهان کرد مرا پیر و چه غم ","m2":"بخت اگر یار شود باز جوان می‌گردم "},{"m1":"دیده‌ام طلعت زیباش که آنی دارد ","m2":"این چنین واله و مست از پی آن می‌گردم "},{"m1":"تا نسیمی سر زلف تو بیابم چو صبا ","m2":"شب همه شب من بیمار به جان می‌گردم "},{"m1":"ناوک غمزه جادو به من انداز که من ","m2":"پیش تیرت ز پی نام و نشان می‌گردم "},{"m1":"تا مگر نوش لبی چون تو به من باز خورد ","m2":"چون قدح گرد لب نوش لبان می‌گردم "},{"m1":"تو چو گل در تتق غنچه و من چون بلبل ","m2":"گرد خرگاه تو فریاد کنان می‌گردم "},{"m1":"دامن از من مکش ای سرو که در پای تو من ","m2":"می‌دهم بوسه و چون آب روان می‌گردم "},{"m1":"تو مکان ساخته‌ای در دل سلمان وانگه","m2":"من مسکین ز پیت کون و مکان می‌گردم "}],"url":"https://ganjoor.net/salman/divanss/ghazalss/sh276"}