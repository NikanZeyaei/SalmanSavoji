{"title":"غزل شماره‌ی 268","author":"سلمان ساوجی","abyat":[{"m1":"ساقی ایام گل آمد، حبذا ایام گل","m2":"خیز و در ده ساغری، یاقوت گون چون جام گل"},{"m1":"گوش کن گلبانگ بلبل چشم نه بر بلبله","m2":"که اهل دل را می‌رساند هر یکی پیغام گل"},{"m1":"عشق و معشوق و جوانی سبزه و آب روان","m2":"خود همه وقتی خوش آید، خاصه در ایام گل"},{"m1":"نوبت شاهی است گل را زان سبب هر بامداد","m2":"نوبت شادی زند، مرغ سحر بر بام گل"},{"m1":"از دم باد و نم باران، کند هر دم خراب","m2":"سقف مینا گنبد سبز زمرد فام گل"},{"m1":"گل به صد ناز ارچه پروردست چون خوبان ولی","m2":"عاقبت در خاک ریزد نازنین اندام گل"},{"m1":"گل به شکر خنده لب بگشاد تا باد سحر","m2":"زر نهادش در دهن وز زر برآمد کام گل"},{"m1":"بر هوا و بوی و رنگ و خنده و شادی نهاد","m2":"گل بنای عمر ازان، آتش بود فرجام گل"}],"url":"https://ganjoor.net/salman/divanss/ghazalss/sh268"}