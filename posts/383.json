{"title":"غزل شماره‌ی 383","author":"سلمان ساوجی","abyat":[{"m1":"مکن عیب من مسکین اگر عاشق شدم جایی ","m2":"سر زلف سیه دیدم در افتادم به سودایی "},{"m1":"چو آب آشفته می‌گردم به هر سو تا کجا روزی ","m2":"سعادت در کنار من نشاند سرو بالایی"},{"m1":"ملامت گو بر و شرمی بدار آخر چه می‌خواهی ","m2":"ز جان غرقه عاجز میان موج دریایی"},{"m1":"نمی‌داند طبیب ای دل دوای درد عاشق را ","m2":"ز من بشنو که این حکمت شنیدستم ز دانایی "},{"m1":"طریق عشقبازان است پیش دوست جانبازی ","m2":"بیا ای جان اگر داری سر و برگ تماشایی "},{"m1":"مرا جانی و من تا کی توانم زیست دور از تو ","m2":"تن مسکین من جایی و جان نازنین جایی "},{"m1":"چرا امروز کارم را به فردا می‌دهی وعده ","m2":"پس از امروز پنداری نخواهد بود فردایی "},{"m1":"ز زلفت دل طلب کردم مرا گفتا برو سلمان ","m2":"پریشانم کجا دارم سر هر بی سر و پایی "}],"url":"https://ganjoor.net/salman/divanss/ghazalss/sh383"}