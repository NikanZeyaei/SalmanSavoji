{"title":"غزل شماره‌ی 41","author":"سلمان ساوجی","abyat":[{"m1":"گر بدین شیوه کند، چشم تو مردم را مست ","m2":"نتوان گفت، که در دور تو، هشیاری هست "},{"m1":"خوردم از دست تو جامی، که جهان جرعه اوست ","m2":"هرکه زین دست خورد می، برود زود از دست"},{"m1":"دارم از بهر دوای غم دل، می، برکف ","m2":"این دوایی است، که بی وصل تو دارم در دست "},{"m1":"می‌زند، حلقه زلف تو در غارت جان ","m2":"نتوان، با سر زلف تو، به جانی در بست "},{"m1":"می، به هشیار ده ای ساقی مجلس، که مرا ","m2":"نشئه‌ای هست هنوز، از می باقی الست "},{"m1":"من که صد سلسله از دست غمت، می‌گسلم ","m2":"یک سر مو نتوانم، ز دو زلف تو گسست "},{"m1":"هر که پیوست به وصلت، ز همه باز برید ","m2":"وانکه شد صید کمندت، ز همه قید برست "},{"m1":"جان صوفی نشد، از دود کدورت، صافی","m2":"نا نشد در بن خمخانه، چو دردی بنشست "},{"m1":"با سر زلف تو سودای من، امروزی نیست ","m2":"ما نبودیم که این سلسله در هم پیوست "},{"m1":"جست، سلمان ز جهان بهر میان تو کنار","m2":"راستی آنکه ازین ورطه، به یک موی بجست "}],"url":"https://ganjoor.net/salman/divanss/ghazalss/sh41"}