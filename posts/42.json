{"title":"غزل شماره‌ی 42","author":"سلمان ساوجی","abyat":[{"m1":"ای دل شوریده جان، نیست شو از هر چه هست ","m2":"کز پی تاراج دل، عشق برآورد دست "},{"m1":"منکر صورت نشد، عارف معنی شناس","m2":"راه به معنی نبرد عاشق صورت پرست "},{"m1":"از پی محنت شود، مست محبت، مدام ","m2":"هر که شراب بلی، خورد ز جام الست "},{"m1":"بزم وصال تو را، چشم تو خوش ساقی است ","m2":"کز نظرش می‌شود، مردم هشیار مست "},{"m1":"خادم نقاش فکر، نقش رخت سالها ","m2":"خواست که بر لوح جان، بندد و صورت نبست "},{"m1":"یک سحر از خواب خوش، چشم خوشت بر نخاست ","m2":"دست ندادش شبی، با تو به خلوت نشست "},{"m1":"از سر من گر قدم، باز گرفتی چه شد ","m2":"لطف تو صد در گشاد، یک دراگر بست بست "},{"m1":"کام دل خویش یافت، هر که به درد تو مرد ","m2":"درد دل خویش جست، هر که ز درد تو جست "}],"url":"https://ganjoor.net/salman/divanss/ghazalss/sh42"}