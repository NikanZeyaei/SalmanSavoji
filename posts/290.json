{"title":"غزل شماره‌ی 290","author":"سلمان ساوجی","abyat":[{"m1":"تو می‌روی و من خسته باز می‌مانم ","m2":"چگونه بی تو بمانم، عجب همی مانم "},{"m1":"تو باد پای عزیمت، چو باد می‌رانی ","m2":"من آب دیده گلگون چو آب می‌رانم "},{"m1":"تو آفتاب منیزی که می‌روی ز سرم ","m2":"فتاده بر سر ره من به سایه می‌مانم"},{"m1":"شکسته بسته زلف توام روا داری ","m2":"فرو گذاشتن آخر چنین پریشانم؟"},{"m1":"بدست لطف عنان را کشیده‌دار که من ","m2":"ز پای بوس رکاب تو باز می‌مانم "},{"m1":"نه پای عزم و نه جای نشست در منزل ","m2":"بمانده‌ام ره بیرون شدن نمی‌دانم "},{"m1":"دریغ روز جوانی که می‌رود عمرم ","m2":"فسوس عمر گرامی که می‌رود جانم "},{"m1":"تو آن نه‌ای که کنی گاگاه سلمان را ","m2":"به نامه یاد و من این نانوشته می‌خوانم "}],"url":"https://ganjoor.net/salman/divanss/ghazalss/sh290"}