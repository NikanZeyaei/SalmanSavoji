{"title":"غزل شماره‌ی 326","author":"سلمان ساوجی","abyat":[{"m1":"گر مطربی رودی زند، بی می ندارد آبرو ","m2":"ور بلبلی عیشی کند، بی گل ندارد رنگ و بو "},{"m1":"آهنگ تیز چنگ و نی، بی می ندارد شورشی","m2":"شیرین حدیثی می‌کند، مطرب شراب تلخ کو؟"},{"m1":"با رود خشک و رود زن، تا چند سازم ساقیا ","m2":"آبی ندارد رود او، آبیش باز آور برو "},{"m1":"چون دور دور من بود، پیمانه‌ای برده به من ","m2":"من چون صراحی نیستم، کارم بجا می سر فرو "},{"m1":"خوردن به کاس و کوزه می، باشد طریق زاهدان ","m2":"رندان درد آشام را پیمانه باید یا سبو؟"},{"m1":"من با می و معشوقه از دور ازل خو کرده‌ام ","m2":"امری محال است این که من وین باز خواهم کرد خو "},{"m1":"در راه او باید شدن گاهی به سر گاهی به پا ","m2":"سلمان نخواهد شد به سر الا چنین در راه او "}],"url":"https://ganjoor.net/salman/divanss/ghazalss/sh326"}