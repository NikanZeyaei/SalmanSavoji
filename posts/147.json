{"title":"غزل شماره‌ی 147","author":"سلمان ساوجی","abyat":[{"m1":"آخر این درد دل من به دوایی برسد","m2":"عاقبت ناله شبگیر بجایی برسد"},{"m1":"آخر این سینه دلگیر غم آباد مرا","m2":"روزی از روزنه غیب صفایی برسد"},{"m1":"بر درت شب همه شب یاوه در آنم چو جرس","m2":"تا بگوشم مگر آواز درآیی برسد"},{"m1":"بجز از عمر چه شاید که نثار تو کنم؟","m2":"که به عمری چو تو شاهی به گدایی برسد"},{"m1":"پای را باز مگیر از سرم ای دوست که دست","m2":"گر به هیچم نرسد، خود به دعایی برسد"},{"m1":"عمر بر باد هوا داده‌ام و می‌ترسم","m2":"که به گلزار تو آسیب هوایی برسد"},{"m1":"سر پابوس تو دارم من و هیهات کجا","m2":"به چنان پایه، چنین بی‌سر و پایی برسد؟"},{"m1":"رویم از دیده به خون تر شد و می‌دانستم","m2":"که به روی من ازین دیده بلایی برسد"},{"m1":"با جفا خو کن و با درد بساز ای سلمان!","m2":"کین نه دردی است که هرگز به دوایی برسد"}],"url":"https://ganjoor.net/salman/divanss/ghazalss/sh147"}