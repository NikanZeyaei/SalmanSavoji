{"title":"غزل شماره‌ی 46","author":"سلمان ساوجی","abyat":[{"m1":"تا بدیدم حلقه زلف تو، روز من، شب است","m2":"تا ببوسیدم سر کوی تو، جانم بر لب است"},{"m1":"یا رب! آن ابرو، چه محرابی است کز سودای او؟","m2":"در زوایای فلک، پیوسته یارب یارب، است"},{"m1":"پیش عکس عارضت، میرم که شمع از غیرتش","m2":"هر شبی تا روز‌گاهی در عرق، گه در تب است"},{"m1":"آفتابی، امشبم، در خانه طالع می‌شود","m2":"گوییا در خانه طالع، کدامین کوکب است؟"},{"m1":"پای دار ای شمع و منشین تا به سر، خدمت کنیم","m2":"پیش او امشب که ما را خود سر و کار امشب است"},{"m1":"صوفیان! گر همتی دارید جامی در کشید","m2":"زان خم صافی، که صاحب همتان را مشرب است"},{"m1":"حسن رویت قبله من نیست تنها، کین زمان","m2":"در همه روی زمین، یک قبله و یک مذهب است"},{"m1":"جان به عزم دست بوست، پای دارد، در رکاب","m2":"گر تعلل می‌رود، سستی ز ضعف مرکب است"},{"m1":"روح سلمان، قلب و عشقت بر ترست از طور روح","m2":"ورنه عشقت، گفتمی روح است و قلبم قالب است"}],"url":"https://ganjoor.net/salman/divanss/ghazalss/sh46"}