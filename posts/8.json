{"title":"غزل شماره‌ی 8","author":"سلمان ساوجی","abyat":[{"m1":"نقش است هر ساعت ز نو، این دور لعبت باز را","m2":"ای لعبت ساقی! بیار، آن جام خم پرداز را"},{"m1":"چون تلخ و شوری می‌چشم، باری بده تا در کشم","m2":"آن جام نوش انجام را، وان تلخ شور آغاز را"},{"m1":"عودی به رغم عاشقان، بنواز یک ره عود را","m2":"مطرب به روی شاهدان برکش، دمی آواز را"},{"m1":"چنگ است بازاری مگو، راز نهفت دل برو","m2":"دمساز عشاق است نی، در گوش وی، گو راز را"},{"m1":"ای روشنی بصر! چشم از تو دارم یک نظر","m2":"بی آنکه یابد زان خبر، آن غمزه غماز را"},{"m1":"با ما کمند زلف تو، ز اندازه، بیرون می‌برد","m2":"تابی نخواهی دادن آن، زلف کمند انداز را"},{"m1":"ناز و حفاظ دوستان، حیف آیدم، بر دشمنان","m2":"ایشان چه می‌دانند قدر این نعمت و این ناز را"},{"m1":"پروانه پیش یار خود، میرد خود و خوش می‌کند","m2":"هل تا بمیرد در قدم، پروانه جانباز را"},{"m1":"ترک هوای خود بگو، سلمان رضای او بجو","m2":"نتوان به گنجشکی رها، کردن چنین شهباز را"}],"url":"https://ganjoor.net/salman/divanss/ghazalss/sh8"}