{"title":"غزل شماره‌ی 282","author":"سلمان ساوجی","abyat":[{"m1":"من حیران نه آن صیدم که از قید تو بگریزم ","m2":"به کوشش می‌کشم خود را که بر فتراکت آویزم "},{"m1":"مرا هر زخم شمشیرت، نشان دولتی باشد ","m2":"ندانم عاقبت بر سر چه آرد دولت تیزم؟"},{"m1":"پس از من بر سر خاکم، اگر روزی گذار افتد ","m2":"بیابی در هوایت من چو گرد از خاک برخیزم "},{"m1":"چنان بر صورت شیرین من بیچاره مفتونم ","m2":"که در خاطر نمی‌گنجد خیال ملک پرویزم "},{"m1":"چو آب آشفته جان بر کف روانم تا کجا سروی ","m2":"چو قد و قامتت بینم روان در پایش آویزم "},{"m1":"نه جای آنکه در کوی وصال یار بنشینم","m2":"نه پای آنکه از دست فراق یار بگریزم "},{"m1":"برو زاهد چه ترسانی مرا از آتش دوزخ ","m2":"منم پروانه عاشق که از آتش نپرهیزم "},{"m1":"ز چندین گفته سلمان یکی در گوش کن باری ","m2":"نه از گوهر کمست آخر سخنهای دلاویزم "},{"m1":"گهر در گوش بسیاری نماند لیک بعد از من ","m2":"بسی در گوشها ماند، حدیث گوهر آمیزم "}],"url":"https://ganjoor.net/salman/divanss/ghazalss/sh282"}