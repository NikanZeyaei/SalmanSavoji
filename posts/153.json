{"title":"غزل شماره‌ی 153","author":"سلمان ساوجی","abyat":[{"m1":"اسیر بند گیسویت، کجا در بند جان باشد","m2":"زهی دیوانه عاقل، که در بندی چنان باشد"},{"m1":"به دست باد گفتم جان فرستم باز می‌گویم:","m2":"که باد افتان و خیزان است و بار جان گران باشد"},{"m1":"کسی بر درگه جانان ره آمد شدن دارد","m2":"که در گوش افکند حلقه، چو در بر آستان باشد"},{"m1":"کسی کو بر سر کویت تواند باختن جان را","m2":"حرامش باد جان در تن، گرش پروای جان باشد"},{"m1":"تو حوری چهره فردای قیامت گر بدین قامت","m2":"میان روضه برخیزی، قیامت آن زمان باشد"},{"m1":"تو دستار افکنی صوفی و ما سر بر سر کویش","m2":"سر و دستار را باید که فرقی در میان باشد"},{"m1":"ز چشمش گوشه‌گیر ای دل که باشد عین هوشیاری","m2":"گرفتن گوشه از مستی که تیرش در کمان باشد"},{"m1":"بهای یک سر مویش، دو عالم می‌دهد سلمان!","m2":"هنوزش گر بدست، افتد متاعی رایگان باشد"}],"url":"https://ganjoor.net/salman/divanss/ghazalss/sh153"}