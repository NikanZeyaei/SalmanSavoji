{"title":"غزل شماره‌ی 14","author":"سلمان ساوجی","abyat":[{"m1":"محتسب گوید: که بشکن، ساغر و پیمانه را","m2":"غالباً دیوانه می داند، من فرزانه را"},{"m1":"بشکنم صد عهد و پیمان، نشکنم پیمانه را","m2":"این قدر تمیز هست، آخر من دیوانه را"},{"m1":"گو چو بنیادم می و معشوق ویران کرده‌اند","m2":"کرده‌ام وقف می و معشوق این، ویرانه را"},{"m1":"ما ز بیرون خمستان فلک، می، می‌خوریم","m2":"گو بر اندازید، بنیاد خم و خمخانه را"},{"m1":"ما زجام ساقی مستیم، کز شوق لبش","m2":"در میان دل بود چون ساغر و پیمانه را"},{"m1":"عقل را با آشنایان درش بیگانگی است","m2":"ساقیا در مجلس ما، ره مده، بیگانه را"},{"m1":"جام دردی ده به من، وز من، بجام می، ستان","m2":"این روان روشن و جامی بده، جانانه را"},{"m1":"سر چنان گرم است، شمع مجلس ما را، ز می","m2":"کز سر گرمی، بخواهد سوختن پروانه را"},{"m1":"راستی هرگز نخواهد گفت، سلمان ترک همی","m2":"ناصحا! افسون مدم، واعظ مخوان افسانه را"}],"url":"https://ganjoor.net/salman/divanss/ghazalss/sh14"}