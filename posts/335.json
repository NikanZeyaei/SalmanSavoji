{"title":"غزل شماره‌ی 335","author":"سلمان ساوجی","abyat":[{"m1":"ای پسر نیستی ز هستی به","m2":"بت پرستی ز خودپرستی به"},{"m1":"چون ز خود می‌رهاندت مستی","m2":"هوشیارا ز هوش مستی به"},{"m1":"اجلم کند پای را دو سه گام","m2":"پیش دارد که پیش دستی به"},{"m1":"از بلندی چو باز خواهی گشت","m2":"سوی پستی، مقام پستی به"},{"m1":"با خود آ تا خداپرست شوی","m2":"ور خود از دست خود برستی به"},{"m1":"در همه حالتی خوش است آری","m2":"ذوق مستی، وی الستی به"},{"m1":"در هوا تیز رو مشو، چون برق","m2":"که درین ره چو باد سستی به"},{"m1":"ای سرشته ز آب و گل آگه","m2":"نیستی کز فرشته هستی به"}],"url":"https://ganjoor.net/salman/divanss/ghazalss/sh335"}