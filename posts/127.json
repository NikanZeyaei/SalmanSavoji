{"title":"غزل شماره‌ی 127","author":"سلمان ساوجی","abyat":[{"m1":"این یار که من دارم، ازین یار که دارد؟","m2":"وین کار که من دارم، از این کار که دارد؟ "},{"m1":"خلقی است همه، بر در امید، نشسته ","m2":"تا یار، کرا خواهد و تا یار، که دارد؟"},{"m1":"با این همه غم، گر غم من با تو، بگویند ","m2":"کاری بود آیا غم این کار، که دارد؟"},{"m1":"من بر سر بازار مغان، می‌روم امشب ","m2":"این زهد فروشان سر بازار، که دارد؟ "},{"m1":"برخاسته‌ام از سر سجاده، به کلی ","m2":"یاران هوس خانه خمار، که دارد؟"},{"m1":"خورشید رخش کرد، بر آفاق، تجلی ","m2":"ای دیده وران، طاقت دیدار که دارد؟"},{"m1":"در زیر فلک راست بگویید، که امروز ","m2":"بالاتر ازین قامت و رفتار، که دارد؟"},{"m1":"تا روی ببینند و ببینید، کزین روی ","m2":"در دور قمر، عارض و رخسار که دارد؟"},{"m1":"بر راه خیالت، همه شب، منتظرانند ","m2":"با این همه تا دولت بیدار، که دارد؟"},{"m1":"دل برد ز سلمان و کجا می‌برد این دل؟","m2":"با آن همه دلهای گرفتار، که دارد؟"}],"url":"https://ganjoor.net/salman/divanss/ghazalss/sh127"}