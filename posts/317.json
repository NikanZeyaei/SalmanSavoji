{"title":"غزل شماره‌ی 317","author":"سلمان ساوجی","abyat":[{"m1":"نو بهار است ای صنم، عیش بهار آغاز کن ","m2":"ساخت برگ گل صبا، برگ صبوحی ساز کن "},{"m1":"غنچه مستور در بستان ورق را باز کرد ","m2":"عارفا از نام مستوری ورق را باز کن "},{"m1":"گر شرابی می‌خوری، با نرگس مخمور خور","m2":"ور حریفی می‌کنی، با بلبل دمساز کن "},{"m1":"لاله و نرگس به هم جام صبوحی می‌کشند ","m2":"صبح خیزان چمن را مطربا آواز کن "},{"m1":"راستی بستان مقام دلنوازست این زمان ","m2":"خوش نوایی در مقام دلنواز آغاز کن "},{"m1":"می‌دهند آوازه گل بلبلان خیز ای صبا! ","m2":"از دهان غنچه رو در گوش ساقی راز کن "},{"m1":"باد جان می‌بازد ای گل در هوایت گر تو نیز ","m2":"خرده‌ای داری نثار عاشق جانباز کن "},{"m1":"از سر نازست مایل بر لب جو قد سرو ","m2":"سرو قدا بر لب جو، میل سرو ناز کن "},{"m1":"باش فارغ بال اگر چون بلبلی ز ارباب بال ","m2":"مست و عاشق در هوای گلرخی پرواز کن "}],"url":"https://ganjoor.net/salman/divanss/ghazalss/sh317"}