{"title":"غزل شماره‌ی 306","author":"سلمان ساوجی","abyat":[{"m1":"ای چین سر زلفت، ماوای دل سلمان ","m2":"ماوای همه دلها، چه جای دل سلمان؟"},{"m1":"گر عشق تو با سلمان، زین شیوه کند آخر ","m2":"ای وای دل سلمان، ای وای دل سلمان "},{"m1":"با شمع رخت کانجا، پروانه جان سوزد ","m2":"خود هیچ کرا باشد، پروای دل سلمان "},{"m1":"از رود لبت ما را، هم گل شکری فرما ","m2":"زیرا که ز حد بگذشت، سودای دل سلمان "},{"m1":"جان و خرد و دینم، بر بود لب لعلت ","m2":"آن روز که می‌کردی، یغمای دل سلمان "},{"m1":"زلفت به سر اندازی، در باخت بسی سرها ","m2":"یارب سرش آویزان، در پای دل سلمان "},{"m1":"بر هر طرفت خلقی، سرگشته چو سلمانند ","m2":"لیکن تو نمی‌گیری، جز پای دل سلمان "}],"url":"https://ganjoor.net/salman/divanss/ghazalss/sh306"}