{"title":"غزل شماره‌ی 227","author":"سلمان ساوجی","abyat":[{"m1":"چو چشمت هرگزم چشمی به چشمم در نمی‌آید","m2":"به چشمانت که چشمم را به جز چشمت نمی‌باید"},{"m1":"چو چشمت چشم آن دارد که ریزد خون چشم من","m2":"اگر چشمت به چشمانم زند چشمی بیاساید"},{"m1":"هر آن چشمی که می‌بیند به غیر چشم او چشمی","m2":"چو چشمش چشم تو بیند ز چشمش چشمه بگشاید"},{"m1":"به سوی چشم من چشمی، بکن ای نور چشم من","m2":"که تا چشمم ز چشمانت به چشمانی بیاساید"},{"m1":"به وعده چشم تو گفته: که چشمم را به چشم آرد","m2":"به چشمت هم شتابی کن که چشمم چشم می‌باید"},{"m1":"چه دانی حال چشم من چو چشمت نیست در چشمم؟","m2":"که چشمم در غم چشمت چه خون از چشم پالاید"},{"m1":"اگر چشمت به چشم آرد به چشم خویش سلمان را","m2":"خوشا چشمی که پیش چشم تو جانا به چشم آید"}],"url":"https://ganjoor.net/salman/divanss/ghazalss/sh227"}