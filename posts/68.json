{"title":"غزل شماره‌ی 68","author":"سلمان ساوجی","abyat":[{"m1":"بر سر کوی یقین، کعبه و بتخانه، یکی است ","m2":"دام زلف سیه و سبحه صد دانه، یکی است "},{"m1":"هر زمان جلوه حسن، ار چه ز رویی دگر است ","m2":"باش یکدل به همه روی، که جانانه، یکی است "},{"m1":"می و پیمانه، همه عکس رخ ساقی، بین","m2":"تا بدانی که می و ساقی و پیمانه یکی است"},{"m1":"در ره کعبه، خطاب آمدم، از میخانه ","m2":"که کجا می‌روی ای خواجه، همه خانه یکی است "},{"m1":"رای کج زد، سر زلف تو، به قصد دل من ","m2":"گر چه با رای دو زلفت، دل دیوانه، یکی است "},{"m1":"من دیوانه، نه تنها سر زلفت، دارم ","m2":"که درین سلسله، دیوانه و فرزانه یکی است"},{"m1":"گرچه از سوختگان تو، یکی، سلمان است ","m2":"لیکن ای شمع، نه آخر همه پروانه یکی است "}],"url":"https://ganjoor.net/salman/divanss/ghazalss/sh68"}