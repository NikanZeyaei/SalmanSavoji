{"title":"غزل شماره‌ی 175","author":"سلمان ساوجی","abyat":[{"m1":"غوغای عشق دوشم، ناگاه بر سر آمد ","m2":"هم دل به غم فرو شد، هم جان به هم برآمد "},{"m1":"بر روی اهل عالم، بودیم بسته محکم ","m2":"درهای دل ندانم، عشق از کجا درآمد؟"},{"m1":"از زلف او کشیده راهیست در دل من ","m2":"وز دل دریست تا جان، عشقش از آن درآمد "},{"m1":"یار آشناست اما نشناخت هر کس او را ","m2":"زیرا که هر زمانی، بر شکل دیگر آمد "},{"m1":"مردانه رو به کویش ای دل که رفت دیده ","m2":"در خون خود چو پیشش، با دامن تر آمد "},{"m1":"درویش بر درش رو، کانکس که بر در او ","m2":"درویش رفت ازین جا، آنجا توانگر آمد "},{"m1":"دل با سر دو زلفش، زین پیش داشت کاری ","m2":"بگذشته بود از آن سر، امروز با سر آمد "},{"m1":"از ماجرای اشکم، مطرب ترانه سازد ","m2":"بس قطره‌های خونین، کز چشم ساغر آمد "},{"m1":"هر کس که مرد، روزی دربند زلف و عشقت ","m2":"از خاک او نسیمی کامد، معنبر آمد "},{"m1":"بیمار توست سلمان، وانگه خوش آن مریضی ","m2":"کز آستانت او را، بالین و بستر آمد "}],"url":"https://ganjoor.net/salman/divanss/ghazalss/sh175"}