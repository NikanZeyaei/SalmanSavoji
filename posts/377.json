{"title":"غزل شماره‌ی 377","author":"سلمان ساوجی","abyat":[{"m1":"به صنوبر قد دلکشش اگر ای صبا گذری کنی ","m2":"ز هوای جان حزین من دل خسته را خبری کنی "},{"m1":"چو رسی به کعبه وصل او بکنی مقام و از ره گذر ","m2":"ز پی دعا نفسی زنی ز سر صفا گذری کنی "},{"m1":"اگرت مجال نفس زدن بود از زبان منش بگو ","m2":"که چه باشد ار به وصالت این شب تیره را سحری کنی "},{"m1":"به زیارتی چه شود که بر سر خاکیان قدمی نهی","m2":"به عیادتی چه زیان دهد که به حال ما نظری کنی؟"},{"m1":"سحری وصال تو از خدا به دعای شب طلبیده‌ام ","m2":"مگر ای سحر نفسی زنی مگر ای دعا اثری کنی "},{"m1":"خجلم که چون برت آورم می لعل اشک و کباب دل ","m2":"اگر از درون خراب من طمعی به ما حضری کنی "}],"url":"https://ganjoor.net/salman/divanss/ghazalss/sh377"}