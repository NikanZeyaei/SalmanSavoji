{"title":"غزل شماره‌ی 6","author":"سلمان ساوجی","abyat":[{"m1":"زان پیش کاتصال بود خاک و آب، را","m2":"عشق تو خانه ساخته بود، این خراب را"},{"m1":"مهر رخت ز آب و گل ما شد آشکار","m2":"پنهان به گل چگونه کنند آفتاب را؟"},{"m1":"تا کفر و دین شود، همه یک روی و یک جهت","m2":"بردار یک ره، از طرف رخ حجاب را"},{"m1":"عکس رخت چو مانع دیدار می‌شود","m2":"بهر خدا چه می‌کند آن رخ نقاب را"},{"m1":"بر ما کشید خط خطا مدعی و ما","m2":"خط در کشیده‌ایم، خطا و صواب را"},{"m1":"فردا که نامه عملم را کنند عرض ","m2":"روشن کنم به روی تو یک یک حساب را"},{"m1":"یک شب خیال تو دیدم ما بخواب","m2":"زان چشم، دگر به چشم ندیدم خواب را"},{"m1":"بی‌وصل تو دو کون، سرابی است پیش ما","m2":"در پیش ما چه آب بود خود سراب را؟"},{"m1":"سلمان به خاک کوی تو، تا چشم باز کرد","m2":"یکبارگی ز دیده، بینداخت، آب را"}],"url":"https://ganjoor.net/salman/divanss/ghazalss/sh6"}