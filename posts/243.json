{"title":"غزل شماره‌ی 243","author":"سلمان ساوجی","abyat":[{"m1":"یا رب این ماییم از آن جان جهان افتاده دور","m2":"سایه‌وار از آفتابی ناگهان افتاده دور"},{"m1":"ما چو اشکیم از فراقش مانده در خون جگر","m2":"برکناری وز میان مردمان افتاده دور"},{"m1":"رحمتی ای همرهان، آخر که جای رحمت است","m2":"بر غریبی ناتوان، از کاروان افتاده دور"},{"m1":"چون کنم یاران، که من بیمار و مرکب ناتوان؟","m2":"جان به لب نزدیک و راهی در میان افتاده دور"},{"m1":"بینوا چون بلبلم، بی‌برگ چون شاخ درخت","m2":"کز جمال گل بود، در مهرگان افتاده دور"},{"m1":"بی‌خم ابروی او پیوسته نالان می‌روم","m2":"راست چون تیری که باشد از کمان افتاده دور"},{"m1":"من چو پیکان زیر پی، پیموده‌ام روی زمین","m2":"بوده جویای نشانش، وز نشان افتاده دور"},{"m1":"ما نمی‌بینیم عالم جز به نور طلعتت","m2":"گر چه از ماهی چو ماه از آسمان افتاده دور"},{"m1":"آنچنان کانداخت چشم بد مرا دور از رخت","m2":"باد چشم بد ز رویت آنچنان افتاده دور"},{"m1":"دی خیالت گفت: سلمان حال تنهاییت چیست؟","m2":"چون بود حال تن تنها، ز جان افتاده دور"}],"url":"https://ganjoor.net/salman/divanss/ghazalss/sh243"}