{"title":"غزل شماره‌ی 275","author":"سلمان ساوجی","abyat":[{"m1":"من سرگشته به دست تو کجا افتادم؟","m2":"دست من گیر خدا را، که ز پا افتادم "},{"m1":"به کمند سر زلف تو گرفتار شدم ","m2":"تا چه کردم که درین دام بلا افتادم "},{"m1":"گلبن عمر مرا هجر تو از بیخ بکند ","m2":"تا نگویی که من از باد هوا افتادم "},{"m1":"پیش ازان کز لب و دندان تو یابم کامی ","m2":"چون زبان در دهن خلق خدا افتادم "},{"m1":"بود با باد صبا بوی تو بر بوی تو من ","m2":"در پی قافله باد صبا افتادم "},{"m1":"ای ملامت گر سلمان سر زلفش را بین ","m2":"تا بدانی که درین دام چرا افتادم "}],"url":"https://ganjoor.net/salman/divanss/ghazalss/sh275"}