{"title":"غزل شماره‌ی 285","author":"سلمان ساوجی","abyat":[{"m1":"حاشا که من بنالم، ور تن شود چو نالم ","m2":"من نی نیم که هر دم، از دست دوست نالم "},{"m1":"گر خون دل خورندم، چون جام می بخندم ","m2":"ور سرزنش کنندم، چون شاخ رز ننالم "},{"m1":"آسودگان چه دانند، احوال دردمندان؟","m2":"آشفته حال داند، آشفتگی حالم "},{"m1":"پروانه وار خواهم، پرواز کرد لیکن ","m2":"کو آن مجال قربم کو آن فراغ بالم "},{"m1":"بوی شما شنیدم، کز شوق می‌دهم جان ","m2":"دیر است تا بدان بو، دم می‌دهد شمالم "},{"m1":"گرچه دلم شکستی، در زلف خویش بستی ","m2":"مرغ شکسته بالم لیکن خجسته فالم "},{"m1":"من صد ورق حکایت، از هر نمط چو بلبل ","m2":"دارم ولی ندارد، گل برگ قیل و قالم "},{"m1":"بیمارم و ندارم، بر سر به غیر دیده ","m2":"یاری که ریزد آبی، بر آتش ملالم "},{"m1":"سلمان مرا همین بس، کز پیش دوست هر شب ","m2":"بر عادت عبادت، آید به سر خیالم "}],"url":"https://ganjoor.net/salman/divanss/ghazalss/sh285"}