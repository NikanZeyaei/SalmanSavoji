{"title":"غزل شماره‌ی 55","author":"سلمان ساوجی","abyat":[{"m1":"زلال جام خضر، دردی مدام من است","m2":"مقیم دیر گوشه مغان، مقام من است"},{"m1":"دلم زباده دور الست، رنگی یافت","m2":"هنوز بویی از آن باده، در مشام من است"},{"m1":"لبم ز شکر شکر لب تو، یابد، کام","m2":"چه شکرهاست مرا، کین شکر به کام من است"},{"m1":"مرا که نام برآورده‌ام، به بدنامی","m2":"همین بس است، که در نامه تو نام من است"},{"m1":"هزار ساله ره آمد ز ما و من تا دوست","m2":"اگر برون نهم از ما قدم، دو گام من است"},{"m1":"به شام و صبح کنم یاد زلف و عارض تو","m2":"که ذکر زلف و رخت، ورد صبح و شام من است"},{"m1":"به هرکجا که رسم پای باد، می‌بوسم","m2":"که او به دوست، رساننده سلام من است"},{"m1":"چو بود کار دلم خام، چاره کارش","m2":"ز عقل می‌طلبیدم، که او امام من است"},{"m1":"مرا ز مصطبه، خمار گفت کای سلمان","m2":"بیا که پختن آن کار، کار خام من است"}],"url":"https://ganjoor.net/salman/divanss/ghazalss/sh55"}