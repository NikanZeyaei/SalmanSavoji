{"title":"غزل شماره‌ی 283","author":"سلمان ساوجی","abyat":[{"m1":"صبح محشر که من از خواب گران برخیزم ","m2":"به جمالت که چو نرگس نگران برخیزم "},{"m1":"در مقامی که شهیدان غمت را طلبند ","m2":"من به خون غرقه کفن رقص کنان برخیزم "},{"m1":"گرچه چون گل دگران جامه درند از عشقت ","m2":"من چو سوسن به ثنا رطب لسان برخیزم "},{"m1":"چون شوم خاک به خاکم گذری کن چو صبا ","m2":"تا به بویت ز زمین رقص کنان برخیزم "},{"m1":"عمر با سوز تو چون شمع به پایان آرم ","m2":"نیستم دود که زود از سر آن برخیزم "},{"m1":"تو مپندار که از خاک سر کوی تو من ","m2":"به جفای فلک و جور زمان برخیزم "},{"m1":"سرگرانم ز خمار شب دوشین ساقی","m2":"قدحی تا من ازین رنج گران برخیزم "},{"m1":"دو سه روز از سر سجاده بر آنم سلمان ","m2":"که به عزم سفر کوی مغان برخیزم "}],"url":"https://ganjoor.net/salman/divanss/ghazalss/sh283"}