{"title":"غزل شماره‌ی 40","author":"سلمان ساوجی","abyat":[{"m1":"دلی چو زلف تو سر تا به پای، جمله شکست ","m2":"ز سر برآمده، در پا فتاده، رفته ز دست "},{"m1":"ز من برید و به زلفت بریده‌ات پیوست ","m2":"به پای خویش آمد به دام و شد پا بست "},{"m1":"زهی لطافت آن قطره‌ای که مهری یافت ","m2":"ربوده گشت و ز تردامنی خویش برست "},{"m1":"تو در حجاب ز چشمم، چو ماهی اندر سی ","m2":"منم اسیر به زلفت چو ماهی اندر شست "},{"m1":"همین که چشم تو صف‌های غمزه بر هم زد ","m2":"نخست قلب سلیم شکستگان بشکست "},{"m1":"چگونه چشم تو مست است و زلفت، آشفته ","m2":"چنان به روی تو آشفته‌ام به بوی تو مست "},{"m1":"ندانم آنکه خبر هست از منت، یا نیست ","m2":"که نیستم خبر، از هر چه در دو عالم هست "},{"m1":"بیار ساقی، از آن می، که می پرستان را ","m2":"به نیم جرعه دردی، کند خدای پرست "},{"m1":"وجود خاکی سلمان، هزار باره چو خاک ","m2":"به باد دادی و زان گرد، بر دلت ننشست "}],"url":"https://ganjoor.net/salman/divanss/ghazalss/sh40"}