{"title":"غزل شماره‌ی 174","author":"سلمان ساوجی","abyat":[{"m1":"نمی‌دانم که نی چون من چرا بسیار می‌نالد؟","m2":"دمادم می‌زند یارش، ز دست یار می‌نالد "},{"m1":"نشسته بر ره با دست و بادش می‌زند هر دم ","m2":"از آن رو زرد و بیمارست و چون بیمار می‌نالد "},{"m1":"دمیدندش دمی در تن از آنرو روح می‌بخشد ","m2":"بریدندش زیار خود، از آنرو زار می‌نالد "},{"m1":"ز بیماری چنانش تن نحیف و زار می‌بینم ","m2":"که بر هر جا که انگشتش نهی صد بار می‌نالد "},{"m1":"دمی بسیار دادندش، شکایت می‌کند زان دم ","m2":"جگر سوراخ کردندش، از آن آزار می‌نالد "},{"m1":"مگر در گوش او رمزی، ز راز عشق می‌آید ","m2":"دلش طاقت نمی‌آرد، ازین گفتار می‌نالد "},{"m1":"نفس با عود زن کز یار می‌سوزد نمی‌گرید ","m2":"مزن بادی که از هر باد نی چون یار می‌نالد "},{"m1":"منال از یار خود سلمان که تشنیع است بر بلبل ","m2":"اگر در راه عشق گل ز زخم خار می‌نالد "},{"m1":"دمی بر نی بزن نی زن، که دردی هست همراهش ","m2":"اگر دردی ندارد نی چرا بسیار می‌نالد؟"}],"url":"https://ganjoor.net/salman/divanss/ghazalss/sh174"}