{"title":"غزل شماره‌ی 103","author":"سلمان ساوجی","abyat":[{"m1":"دل، در برم گرفت و پی یار من برفت ","m2":"لب بوسه داد و جان و روان از بدن برفت "},{"m1":"چون دید دل، که قافله اشک می‌رود ","m2":"با کاروان روان شد و از چشم من برفت "},{"m1":"بلبل شنید ناله من، در فراق یار ","m2":"مستانه، نعره‌ای زد و از خویشتن برفت "},{"m1":"آن کس که باز ماند ز جانان برای جان ","m2":"یوسف گذاشت، در طلب پیرهن برفت "},{"m1":"آن سرو ناز، تا ز چمن سایه برگرفت ","m2":"بنشست آتش گل و آب سمن برفت "},{"m1":"از زلف جمع کرد، پراکنده لشگری ","m2":"آمد، به قصد خونم و در آمدن برفت "},{"m1":"بشکست، قلب لشکر دلها و درپیش ","m2":"لشکر برفت و آن بت لشکر شکن برفت "},{"m1":"ناگفتنی است، راز دهانش ولی، چه سود ","m2":"خوردن، دریغ بر سخنی کز دهن برفت "},{"m1":"بازا، که عمر جز نفسی نیست و آن نفس ","m2":"یکبارگی، درآمدن و در شدن برفت "},{"m1":"سلمان ز شوق او اگرت جان بشد چه شد ","m2":"سودای او نرفت ز جان و ز تن برفت "}],"url":"https://ganjoor.net/salman/divanss/ghazalss/sh103"}