{"title":"غزل شماره‌ی 160","author":"سلمان ساوجی","abyat":[{"m1":"چو زلف آن را که سودای تو باشد ","m2":"سرش باید که در پای تو باشد "},{"m1":"برون کردم ز دل جان را که جان را ","m2":"نمی‌زیبد که بر جای تو باشد "},{"m1":"خوشا آن دل که بیمار تو گردد ","m2":"دلی را جو که جویای تو باشد "},{"m1":"دل گم گشته‌ام را گر بجویی ","m2":"در آن زلف سمن سای تو باشد "},{"m1":"اگر چه حسن گل صد روی دارد ","m2":"کجا چون روی زیبای تو باشد؟"},{"m1":"نگنجد هیچ دیگر در دل آن را","m2":"که در خاطر تمنای تو باشد "},{"m1":"اگر چه سرو دلجویی کند عرض","m2":"کجا چون قد رعنای تو باشد؟"},{"m1":"سرو سرمایه‌ای دارد همه کس ","m2":"مرا سرمایه سودای تو باشد "},{"m1":"بسوزد سنگ بر من، گر نسوزد ","m2":"دل چون سنگ خارای تو باشد "},{"m1":"من بیدل کجا پنهان کنم دل؟","m2":"که آن ایمن زیغمای تو باشد "},{"m1":"من مسکین کدامین گوشه گیریم؟","m2":"که آن خالی ز غوغای تو باشد "},{"m1":"جهان هر لحظه سلمان را که در گوش","m2":"کند دری ز دریای تو باشد "}],"url":"https://ganjoor.net/salman/divanss/ghazalss/sh160"}