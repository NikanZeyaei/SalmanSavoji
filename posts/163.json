{"title":"غزل شماره‌ی 163","author":"سلمان ساوجی","abyat":[{"m1":"شبهای فراقت را، آخر سحری باشد ","m2":"وین ناله شبها را، روزی اثری باشد "},{"m1":"از دیده اگر آبی خواهیم به صد گریه ","m2":"آبی ندهد ما را، کان بیجگری باشد "},{"m1":"ما بی‌خبریم از دل، ای باد گذاری کن ","m2":"بر خاک درش باشد کانجا خبری باشد "},{"m1":"دانی که کرا زیبد، چون زلف تو سودایت ","m2":"آن را که به هر مویی، چون دوش سری باشد "},{"m1":"تنها نه منم عاشق، کز خاک سر کویت ","m2":"هر گرد که بر خیزد، صاحب نظری باشد "},{"m1":"من خاکت از آن گشتم امروز که بعد از من ","m2":"هر ذره‌ای از خاکم، کحل بصری باشد "},{"m1":"مشتاق حرم را گو: شو محرم میخانه ","m2":"باشد که ازین خانه، در کعبه دری باشد "},{"m1":"چون زلف به بالایت، سلمان سر و جان ریزد ","m2":"گر یک سر مو جان را، پیشت خطری باشد "}],"url":"https://ganjoor.net/salman/divanss/ghazalss/sh163"}