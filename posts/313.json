{"title":"غزل شماره‌ی 313","author":"سلمان ساوجی","abyat":[{"m1":"یار ما رندست و با او یار می‌باید شدن ","m2":"غمزه‌اش مست است هان، هوشیار می‌باید شدن "},{"m1":"تا ز لعل آتشین بر ما فشاند جرعه‌ای ","m2":"سالها خاک در خمار می‌باید شدن "},{"m1":"بر سر انکار ما گر رفت زاهد باش گو ","m2":"عاشقان را در سر این کار می‌باید شدن "},{"m1":"در صوامع خود پرستان را چه سود از زهد خشک ","m2":"پای کوبان بر سر بازار می‌باید شدن "},{"m1":"نامه چنگت همی باید شنید از گوش سر ","m2":"محرم این پرده اسرار می‌باید شدن "},{"m1":"هفت عضو دیده را می‌بایدت شستن به آب ","m2":"بعد از آنت طالب دیدار می‌باید شدن "},{"m1":"با تو تا مویی ز هستی هست هستی در حجاب ","m2":"بر سر کویش قلندر وار می‌باید شدن "},{"m1":"من نمی‌رفتم به کویش دل کشید آنجا مرا ","m2":"هر کجا دل می‌کشد ناچار می‌باید شدن "},{"m1":"آه من بیدار می‌دارد همه شب خلق را ","m2":"خلق را از آه من بیدار می‌باید شدن "},{"m1":"گر تو می‌خواهی که در چشم آیی ای سلمان چو اشک ","m2":"اولت در چشم مردم خوار می‌باید شدن "}],"url":"https://ganjoor.net/salman/divanss/ghazalss/sh313"}