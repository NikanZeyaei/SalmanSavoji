{"title":"غزل شماره‌ی 171","author":"سلمان ساوجی","abyat":[{"m1":"نظری کن که دل از جور فراقت خون شد ","m2":"نیست دل را به جز از دیده ره بیرون شد "},{"m1":"ناتوان بود دل خسته ندانم چون رفت؟","m2":"حال آن خسته بدانید که آخر چون شد؟"},{"m1":"تا شدم دور ز خورشید جمالت، چو هلال ","m2":"اثر مهر توام روز به روز افزون شد "},{"m1":"در هوای گل رخسار تو ای گلبن حسن ","m2":"ای بسا رخ که درین باغ به خون گلگون شد "},{"m1":"غنچه را پیش دهان تو صبا خندان یافت ","m2":"آنچنان بر دهنش زد که دهن پر خون شد "},{"m1":"صورت حسن تو زد عکس تجلی بر دل ","m2":"نقش خود در آیینه بر او مفتون شد "},{"m1":"کار برعکس فتاد آیینه و لیلی را ","m2":"آیینه لیلی و لیلی همگی مجنون شد "},{"m1":"پیش ازین صورت گل با تو تعلق سلمان ","m2":"بیش ازین داشت، تصور نکنی اکنون شد "}],"url":"https://ganjoor.net/salman/divanss/ghazalss/sh171"}