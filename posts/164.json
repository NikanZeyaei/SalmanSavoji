{"title":"غزل شماره‌ی 164","author":"سلمان ساوجی","abyat":[{"m1":"دلم را جز سر زلفت، دگر جایی نمی‌باشد ","m2":"خود این مشکل که زلفت را سر و پایی نمی‌باشد "},{"m1":"دلی ارم سیه بر رخ نهاده داغ لالایی ","m2":"قبولش کن که سلطان را ز لالایی نمی‌باشد "},{"m1":"بخواهم مرد چون پروانه، پیش شمع رخسارت ","m2":"که پیش از مردنم پیش تو پروایی نمی‌باشد "},{"m1":"دلا گر غمزه مستش جفایی می‌کند شاید ","m2":"که مستان معربد را ز غوغایی نمی‌باشد "},{"m1":"بهار عالم جان است، رخسارش تماشا کن ","m2":"که در عالم از آن خوشتر تماشایی نمی‌باشد "},{"m1":"مرا دردی است اندر دل مداوایش نمی‌دانم ","m2":"ولی دانم که دردش را مداوایی نمی‌باشد "},{"m1":"تمنایی است سلمان را که جان در پایش اندازد ","m2":"بجان او کزین بیشش تمنایی نمی‌باشد "}],"url":"https://ganjoor.net/salman/divanss/ghazalss/sh164"}