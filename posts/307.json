{"title":"غزل شماره‌ی 307","author":"سلمان ساوجی","abyat":[{"m1":"من هشیار با مستان ندارم روی بنشستن ","m2":"که می‌گویند بشکن عهد و بی‌شرمیست بشکستن "},{"m1":"حدیث دوستان در است و نتوانم شکستن در ","m2":"ولیکن عهد بتوانم که بازش می‌توان بستن "},{"m1":"نیم صافی که برخیزم چو صوفی از سر دردی ","m2":"چو دردی در بن خمخانه خواهم رفت و بنشستن "},{"m1":"همی خواهم من این نوبت ز تو به توبه کلی ","m2":"بدست شاهدان کردن، ز دست زاهدان رستن "},{"m1":"من مسکین به سودای پری رویی گرفتارم ","m2":"که باد صبح نتواند ز بند زلف او جستن "},{"m1":"به سودای تو صد زنجیر روزی بگسلم از هم ","m2":"ولیکن رشته پیوند نتوانیم بگسستن "},{"m1":"مرا پیوند من با من، جدایی داده است از تو ","m2":"کنون سلمان ز من خواهد بریدن، بر تو پیوستن "}],"url":"https://ganjoor.net/salman/divanss/ghazalss/sh307"}