{"title":"غزل شماره‌ی 190","author":"سلمان ساوجی","abyat":[{"m1":"هر شب این اندیشه در بر غنچه را دل خون کند","m2":"کز دل آخر چون جمالت روی گل بیرون کند"},{"m1":"تا ببندد خواب نرگس تا گشاید کار گل","m2":"گاه مرغ افسانه خواند گاه باد افسون کند"},{"m1":"از صبا روی صحاری خنده چون لیلی کند","m2":"وز هوا ابر بهاری گریه چون مجنون کند"},{"m1":"زلف مشکین حلقه شب را بیندازد فلک","m2":"با جمال طلعت خورشید رو افزون کند"},{"m1":"باد بر بوی نسیم زلف سنبل در ختن","m2":"نافه را چندان دهد دم، تا جگر پر خون کند"},{"m1":"لاله نعمان نشان جام کیخسرو دهد","m2":"نرگس رعنا خیال تاج افریدون کند"},{"m1":"لاله همچون من دلی در اندرون دارد سیه","m2":"آن چه بینی کو به ظاهر گونه را گلگون کند"},{"m1":"باد سوسن را زبانی گربه آزادی نداد","m2":"بی‌زبانی وین همه آزادی از وی چون کند"},{"m1":"ساقی آن می ده که عکس او به عکس آفتاب","m2":"صبحدم خون شفق در دامن گردون کند"},{"m1":"سوی میدان بر، کمیتی را که صبح از نسبتش","m2":"بر سواد خیل لیل از نیم شب شبخون کند"},{"m1":"بلبل و گل ساختند از نو نوای برگ و عیش","m2":"هرکه را برگ و نوایی هست عیش اکنون کند"},{"m1":"ای بهار عالم جان جلوه‌ای کن تا رخت","m2":"ارغوان و لاله بر حسن خود مفتون کند"},{"m1":"در هوای عارضت عنبر همی ساید نسیم","m2":"تا به خط عنبرین اوراق را مشحون کند"}],"url":"https://ganjoor.net/salman/divanss/ghazalss/sh190"}