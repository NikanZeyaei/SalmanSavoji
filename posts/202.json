{"title":"غزل شماره‌ی 202","author":"سلمان ساوجی","abyat":[{"m1":"آن پری کیست که از عالم جان روی نمود؟","m2":"وین چه حوری است که بر ما در فردوس گشود؟"},{"m1":"دل به پروانه غم شمع من از من بستند","m2":"می به پیمانه جان لعل تو بر من پیمود"},{"m1":"گرچه آواز رباب است مخالف با شرع","m2":"راستی او ره تحقیق به عشاق نمود"},{"m1":"در گل تیره ما گشت نهان خورشیدی","m2":"روی خورشید به گل چون بتوانم اندود"},{"m1":"ما چو عودیم بر آتش، مکش از پا دامن","m2":"کز وفا دود برآید چه زیانت زان دود؟"},{"m1":"عمر ما کم شد و عشق تو فزون پنداری","m2":"کانچه کم گشت زعمرم همه در عشق فزود"},{"m1":"آنچنان نازکی ای گل که اگر با تو نسیم","m2":"دم زند، روی تو چون لاله شود خون آلود"},{"m1":"دیده ما به خیال لب عنابی تو","m2":"بس که از جام زجاجی عنبی می‌ پالود"},{"m1":"بنشستیم پس پرده تقوی، عمری","m2":"ناگهان باد هوا آمد و آن پرده ربود"},{"m1":"سود سلمان همه این است که سر بر در تو","m2":"سود و سرمایه خود را چه زیان کرد و چه سود"}],"url":"https://ganjoor.net/salman/divanss/ghazalss/sh202"}