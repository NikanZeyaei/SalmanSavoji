{"title":"غزل شماره‌ی 106","author":"سلمان ساوجی","abyat":[{"m1":"سلطان عشق، ملک دل و دین، فرو گرفت ","m2":"او حاکم است، نیست کسی را بر او، گرفت"},{"m1":"ملک مزلزل دل دیوانگان عشق ","m2":"آخر قرار بر مه زنجیر مو گرفت "},{"m1":"ای گل به نازکی بنشین، بر سریر حسن ","m2":"کز حسن طلعت تو، جهان رنگ و بو گرفت "},{"m1":"دلها هر آنچه یافت، به یک بار جمع کرد ","m2":"شهباز ما چو باز، پی جست و جو گرفت "},{"m1":"خار درشت خوی، بسی تیغ زد، ولی ","m2":"عالم بحسن خلق، گل تازه‌رو، گرفت "},{"m1":"مطرب بساز پرده، که خون مخالفان ","m2":"ساقی دور، در قدح و در سبو گرفت "},{"m1":"گر سرو، پیش قد تو زد، لاف همسری ","m2":"آن راچمن، حدیث چنار و کدو گرفت "},{"m1":"بختم ز خواب دیده، به روی تو باز کرد ","m2":"آن فال را زمانه، به غایت، نکو گرفت "},{"m1":"سلمان غبار خاک رهش، داری آرزو ","m2":"مقبل کسی که دامن این آرزو گرفت "}],"url":"https://ganjoor.net/salman/divanss/ghazalss/sh106"}