{"title":"غزل شماره‌ی 237","author":"سلمان ساوجی","abyat":[{"m1":"پرده از رویش ای صبا بردار!","m2":"وین حجاب از میان ما بردار"},{"m1":"به تماشای جان، ز باغ رخش","m2":"دامن زلف مشکسا بردار"},{"m1":"همرهانیم، در طریق وفا","m2":"من به سر می‌روم، تو پا بردار"},{"m1":"چون غبار من اوفتان خیزان","m2":"می‌توانی مرا دمی بردار"},{"m1":"بر سر کوی او چو جان بخشند","m2":"بهره‌ای بهر این گدا بردار"},{"m1":"وز زخوان لبش نواله دهند","m2":"قسم این جام بینوا بردار"},{"m1":"چشم عشاق را ز خاک درش","m2":"ذره‌ای بهر توتیا بردار"},{"m1":"سرما جست و ما بفرمانش","m2":"سر نهادیم، گو بیا بردار"},{"m1":"ای دل از منزلش صبا بویی","m2":"می‌برد هان پی صبا بردار!"},{"m1":"دل ز تقوی گرفت سلمان را","m2":"ساقیا جام جانفزا بردار"}],"url":"https://ganjoor.net/salman/divanss/ghazalss/sh237"}