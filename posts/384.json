{"title":"غزل شماره‌ی 384","author":"سلمان ساوجی","abyat":[{"m1":"کشیده کار ز تنهایم به شیدایی ","m2":"ندانم این همه غم چون کشم به تنهایی "},{"m1":"ز بس که داده قلم شرح سرنوشت فراق ","m2":"ز سرنوشت قلم نامه گشت سودایی "},{"m1":"مرا تو عمر عزیزی که رفته‌ای ز سرم ","m2":"چه خوش بود اگر ای عمر رفته بازآیی "},{"m1":"زبان گشاده کمر بسته‌ایم تا چو قلم ","m2":"به سر کنیم هر آن خدمتی که فرمایی "},{"m1":"به احتیاط گذر بر سواد دیده من ","m2":"چنانچه گوشه دامن به خون نیالایی "},{"m1":"چه مرد عشق توام من درین طریق که عقل ","m2":"درآمدست به سر با وجود دانایی "},{"m1":"درم گشایی که امید بسته‌ام در تو","m2":"در امید که بگشاید ار تو نگشایی "},{"m1":"به آفتاب خطای تو خواستم کردن ","m2":"دلم نداد که هست آفتاب هر جایی "},{"m1":"سعادت دو جهان است دیدن رویت ","m2":"زهی سعادت اگر زانچه روی بنمایی!"}],"url":"https://ganjoor.net/salman/divanss/ghazalss/sh384"}