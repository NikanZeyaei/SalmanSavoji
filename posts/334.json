{"title":"غزل شماره‌ی 334","author":"سلمان ساوجی","abyat":[{"m1":"بیمار و بر افتاد نفس دوش سحرگه","m2":"پیغام تو آورد صبا سلمه الله"},{"m1":"چون خاک رهم بود قراری و سکونی","m2":"باد آمد و بر بوی توام می‌برد از ره"},{"m1":"باد سحر از بوی تو بخشید مرا جان","m2":"بادم به فدای قدم باد سحرگه"},{"m1":"ای خیل خیالت سر زلفت به شبیخون","m2":"هر نیم شبی بر سر من تاخته ناگه"},{"m1":"از شرم عذار تو برآورده عرق گل","m2":"وز فکر جمال تو فرو رفته به خود مه"},{"m1":"بگریست به خون جگر و زار بنالید","m2":"در نامه چو شد خامه ز حال دلم آگه"},{"m1":"حال من شوریده چه محتاج بیان است","m2":"رنگ رخ من بین که بیانی است موجه"},{"m1":"از خاک رهم خوارتر افتاده ه کویت","m2":"سلمان نه فتاده است که بر خیزد ازین ره"}],"url":"https://ganjoor.net/salman/divanss/ghazalss/sh334"}