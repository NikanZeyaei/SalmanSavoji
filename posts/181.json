{"title":"غزل شماره‌ی 181","author":"سلمان ساوجی","abyat":[{"m1":"تو را آنی است در خوبی که هرکس آن نمی‌داند","m2":"خطی گل بر ورق دارد که جز بلبل نمی‌خواند"},{"m1":"به رخسار تو می‌گویند: می‌ماند گل سوری","m2":"بلی می‌ماندش چیزی و بسیاری نمی‌ماند"},{"m1":"نمی‌یارد رخت دیدن که چون می‌بیندت چشمم","m2":"ز معنی می‌شود قاصر، به صورت باز می‌ماند"},{"m1":"شب ماه روشن است امشب، بده پروانه تا خادم","m2":"ندارد شمع را برپا، برد جاییش بنشاند"},{"m1":"برافشان دست تا صوفی، بپایت سر دراندازد","m2":"درا دامن کشان تا دل، ز جان دامن برافشاند"},{"m1":"بدورت قبله مستان چرا باید که باشد می؟","m2":"تو لب بگشای با ساقی بگو تا قبله گرداند"},{"m1":"قرار ما اگر خواهی، تو با باد سحرگاهی","m2":"قراری کن که زنجیر سر زلفت نجنباند"},{"m1":"امید وصلت، امروزم به فردا می‌دهد وعده","m2":"برینم وعده می‌خواهد که یک چندی بخواباند"},{"m1":"به گردی از سر کوی تو جانی می‌دهد سلمان","m2":"متاعی بس گرانست این بدین قیمت که بستاند"}],"url":"https://ganjoor.net/salman/divanss/ghazalss/sh181"}