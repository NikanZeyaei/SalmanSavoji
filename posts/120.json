{"title":"غزل شماره‌ی 120","author":"سلمان ساوجی","abyat":[{"m1":"ترک چشم تو، که با تیر و کمان می‌گردد","m2":"بنشان کرده دلی، از پی آن می‌گردد "},{"m1":"هر که سر گشته چوگان سر زلف تو شد ","m2":"به سر کوی تو، چون گوی، بجان می‌گردد "},{"m1":"آنکه پرسید نشان تو و نام تو شنید ","m2":"در پی وصل تو، بی نام و نشان می‌گردد "},{"m1":"ما کجا در تو توانیم رسیدن که فلک ","m2":"در پیت بی سر و پا، گرد جهان، می‌گردد "},{"m1":"باز شست سر زلف تو، بدوش از بن گوش ","m2":"می‌کشم دایم و پشتم، چو کمان می‌گردد"},{"m1":"نیست محتاج بیان، قصه که چون سر درون ","m2":"همه بر صفحه احوال، عیان می‌گردد "},{"m1":"ساقیا رطل گران خیز و سبک، می‌گردان ","m2":"هین که کار طرب از رطل گران می‌گردد "},{"m1":"زایر کعبه او گرد حرم، می‌گردید ","m2":"این زمان، گرد خرابات مغان می‌گردد "},{"m1":"شعر پاک سره خالص سلمان، نقدی است ","m2":"که به نام تو در آفاق، روان می‌گردد "}],"url":"https://ganjoor.net/salman/divanss/ghazalss/sh120"}