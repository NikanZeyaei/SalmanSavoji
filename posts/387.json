{"title":"غزل شماره‌ی 387","author":"سلمان ساوجی","abyat":[{"m1":"هزارت دیده می‌بینم که می‌بینند هر سویی ","m2":"دریغ آید مرا باری به هر چشمی چنان رویی "},{"m1":"چو کار افتاد با بختم نهفتی روی و موی از من ","m2":"به بخت من ز مستوری فرو نگذاشتی مویی "},{"m1":"نمی‌ارزد بدان خونم که ساعد را بیازاری ","m2":"تو بنشین و اشارت کن به چشمی یا به ابرویی "},{"m1":"من آن باشم که بر تابم عنان از دست تو حاشا!","m2":"همه خلق جهان سویی اگر باشند و من سویی "},{"m1":"خطا می‌دانم و آهو به آهو نسبت چشمت ","m2":"که چشم شیر گیر تو ندارد هیچ آهویی "},{"m1":"سگان کوی تو دایم به جستجوی خون من ","m2":"همی پویند و می‌بویند خاک هر سر کویی "},{"m1":"ازان می در قدح خندد که می را هست از ورنگی ","m2":"ازان گل بی‌وفا باشد که در گل هست ازو بویی "},{"m1":"ز سر می‌خواهم از بهر تو گویی بر تراشیدن ","m2":"ولی چوگان تو سر در نمی‌آرد به هر گویی "},{"m1":"دعا گوی تو بسیارند و سلمان از همه کمتر ","m2":"ولی چون این دعا گویت بود کمتر دعاگویی "}],"url":"https://ganjoor.net/salman/divanss/ghazalss/sh387"}