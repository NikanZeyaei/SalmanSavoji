{"title":"غزل شماره‌ی 214","author":"سلمان ساوجی","abyat":[{"m1":"گرز خورشید جمالت ذره‌ای پیدا شود","m2":"هر دو عالم در هوایش، ذره‌سان دروا شود"},{"m1":"شمع دیدارش اگر از نور تجلی پرتوی","m2":"افکند بر کوه، چون پروانه نا پروا شود"},{"m1":"عاشق صادق چه داند کعبه و بتخانه چیست؟","m2":"هر کجا یابد نشان یار خود آنجا شود"},{"m1":"در شب هجرش به بوی وعده فردای وصل","m2":"حالیا جان می‌دهم تا صبح تا فردا شود"},{"m1":"صد هزار آیینه دارد شاهد مه روی من","m2":"رو به هر آیینه کارد جان درو پیدا شود"},{"m1":"در سرم سودای زلف توست و می‌دانم یقین","m2":"کاین سر سودایی من، در سر سودا شود"},{"m1":"خرقه سالوس بر خواهم کشید از سر ولی","m2":"ترسم این زنار گبری در میان رسوا شود"},{"m1":"می‌زنندم بر درش، چون حلقه و من همچنان","m2":"همتی در بسته باشد تا که این در، وا شود"}],"url":"https://ganjoor.net/salman/divanss/ghazalss/sh214"}