{"title":"غزل شماره‌ی 301","author":"سلمان ساوجی","abyat":[{"m1":"دل من زنده می‌گردد به بوی وصل دلداران ","m2":"دماغم تازه می‌دارد نسیم وعده یاران "},{"m1":"الا ای صبح مشتاقان بگو خورشید خوبان را ","m2":"که تا کی ذره سان گردند در کویت هواداران "},{"m1":"شبی احوال بیماران بپرس از شمع مومن دل ","m2":"که بیمارست و می‌سوزد همه شب بحر بیماران "},{"m1":"مرا ای لعبت ساقی ز جام لعل شیرینت ","m2":"بده کامی که در تلخی سر آمد عمر میخواران "},{"m1":"به هشیاران مده می را به مستان ده که در مجلس ","m2":"قدح خون در جگر دارد، مدام از دست هشیاران "},{"m1":"صبا از کوی او بویی، بجان گرمی دهد اینک ","m2":"نشسته بر سر کویند و جان بر کف خریداران"},{"m1":"بهر یک موی چون سلمان گرفتاریست در بندت ","m2":"گرفتارت کند ترسم، شبی آه گرفتاران "}],"url":"https://ganjoor.net/salman/divanss/ghazalss/sh301"}