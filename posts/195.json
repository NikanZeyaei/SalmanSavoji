{"title":"غزل شماره‌ی 195","author":"سلمان ساوجی","abyat":[{"m1":"با سر زلفش دلم، پیوند جانی می‌کند ","m2":"با خیالش خاطرم، عیشی نهانی می‌کند "},{"m1":"در هر آن مجلس که دارد چشم مستش قصد جان ","m2":"جان اگر خوش بر نمی‌آید، گرانی می‌کند "},{"m1":"زنده‌ای کو مرده‌ای را دید زیبا صورتی است ","m2":"راستی در صورت خوش زندگانی می‌کند "},{"m1":"جان فدای بوی آن آهوی چین کز سنبلش ","m2":"بوستان هر نوبهاری بوستانی می‌کند "},{"m1":"گر شکایت می‌کند جان من از چشمت، مرنج ","m2":"خسته‌ای نالش ز عین ناتوانی می‌کند "},{"m1":"می‌خورم جام غمی هر دم به شادی رخت ","m2":"خرم آن کس کو بدین غم شادمانی می‌کند "},{"m1":"جان سلمان از نشاط عارض جانان مدام ","m2":"تازه عیشی از شراب ارغوانی می‌کند "}],"url":"https://ganjoor.net/salman/divanss/ghazalss/sh195"}