{"title":"غزل شماره‌ی 374","author":"سلمان ساوجی","abyat":[{"m1":"هر که از روی تواضع بنهد پیشانی ","m2":"پیش روی تو زهی روی و زهی پیشانی!"},{"m1":"همه خواهند تو را، تا تو کرا می‌خواهی؟","m2":"همه خوانند تو را، تا تو کرا می‌خوانی؟"},{"m1":"زان غمت یاد نیاید که منم در غم تو ","m2":"زان عزیزست مرا جان که تو هم در جانی "},{"m1":"سر مگردان ز من آخر که همه عمر عزیز ","m2":"خود به پایان نتوان برد به سرگردانی "},{"m1":"رفت در حلقه زلف تو به مویی صد دل ","m2":"دل به خود رفت از آنست بدین ارزانی "},{"m1":"ساقیا نوبت آنست که از دست خودم ","m2":"بدهی جامی و از دست خودم بستانی "},{"m1":"گفت: درد دل خود می‌طلبم چون طلبم؟","m2":"که دلم با تو و من بیخودم از حیرانی "},{"m1":"باد پایان سخن را تو سواری سلمان ","m2":"آفرین بر سخنت باد، که خوش می‌رانی"}],"url":"https://ganjoor.net/salman/divanss/ghazalss/sh374"}