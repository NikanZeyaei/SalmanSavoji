{"title":"غزل شماره‌ی 281","author":"سلمان ساوجی","abyat":[{"m1":"از گلستان رویت، در دیده خار دارم","m2":"وز رهگذار کویت، در دل غبار دارم"},{"m1":"روز الست گشتم، مست از خمار چشمت","m2":"هر درد سر که دارم، من زان خمار دارم"},{"m1":"بیمارم از دوچشمت، آشفته از دو زلفت","m2":"این هر دو حالت از تو، من یادگار دارم"},{"m1":"گفتی: وفا ندارم، اینم نگو و باقی","m2":"هر عیب را که گویی، من خاکسار دارم"},{"m1":"طاووس باغ قدسم، نی بوم این خرابه","m2":"آنجاست جلوه‌گاهم، اینجا چه کار دارم؟"},{"m1":"من هیچ اگر ندارم، زان هیچ نیست ننگم","m2":"بس نیست اینکه در سر، سودای یار دارم"},{"m1":"در سینه از هوایش، گنجی نهان نهادم","m2":"در دیده از خیالش، باغ بهار دارم"},{"m1":"دل را ز دست دادم، می‌ریزم آب دیده","m2":"کز دست دیده و دل، خون در کنار دارم"},{"m1":"فرموده‌ای که سلمان، کمتر سگی است پیشم","m2":"یعنی که من به پیشت، این اعتبار دارم؟"},{"m1":"از خون من اگر چه، دارد نگار دستش","m2":"ممکن بود که هرگز، دست از نگار دارم؟"}],"url":"https://ganjoor.net/salman/divanss/ghazalss/sh281"}