{"title":"غزل شماره‌ی 148","author":"سلمان ساوجی","abyat":[{"m1":"گل فردوس چه باشد که به روی تو رسد","m2":"یا نسیمش که به خاک سر کوی تو رسد"},{"m1":"از خط سبز تو در آتشم ای آب حیات!","m2":"رشکم آید که خضر بر لب جوی تو رسد"},{"m1":"ز آفتابم شده در تاب که در روی تو تافت","m2":"تاب خورشید چه باشد که به روی تو رسد؟"},{"m1":"چشم بد دور ز روی تو و خود چشم بدان","m2":"حیف باشد که بدان روی نکوی تو رسد"},{"m1":"کار شد بر دل من تنگ و بلی تنگ بود","m2":"کار هرگه که به بخت من و خوی تو رسد"},{"m1":"نرسد هر سر شوریده به پای چو تویی","m2":"گر به پای تو رسد هم سر موی تو رسد"},{"m1":"من به بوی توام ای دوست هواخواه بهار","m2":"کز نسیمش به دماغم همه بوی تو رسد"},{"m1":"ساقی از درد سبو در تن من جانی کن!","m2":"جان چه باشد که به دردی سبوی تو رسد"},{"m1":"منع می خوردن سلمان نکنی ای صوفی!","m2":"اگر این شربت صافی به گلوی تو رسد"}],"url":"https://ganjoor.net/salman/divanss/ghazalss/sh148"}