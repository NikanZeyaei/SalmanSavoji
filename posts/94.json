{"title":"غزل شماره‌ی 94","author":"سلمان ساوجی","abyat":[{"m1":"ما را به جز از عشق تو، در خانه کسی نیست ","m2":"بنمای رخ، از پرده که در خانه کسی نیست "},{"m1":"بردار مه از سلسله تا خلق بدانند ","m2":"کز سلسله داران تو، دیوانه کسی نیست "},{"m1":"فرزانه‌تر مردم اگر، زاهد و صوفی است ","m2":"ای دوست به دوران تو، فرزانه کسی نیست "},{"m1":"در خلوت دل، ساختمت، منزل و آنکس ","m2":"گر دل نکند، منزل جانانه کسی نیست "},{"m1":"خمار به اغیار مده، باده که خام است ","m2":"مطرب مزنش در، که در آن خانه، کسی نیست "},{"m1":"سرگشته بسی‌اند، ولی، آنکه چو پرگار ","m2":"دارد قدمی ثابت و مردانه، کسی نیست "},{"m1":"دلگرمی پروانه ده‌ای شمع که در عشق ","m2":"امروز، به جانبازی پروانه کسی نیست "},{"m1":"سلمان، مطلب، یار که بسیار بجستند ","m2":"زین جنس، درین منزل ویرانه کسی نیست "},{"m1":"یاری که به کامت برساند، ز دل خود ","m2":"در دور، به جز ساغر و پیمانه کسی نیست "}],"url":"https://ganjoor.net/salman/divanss/ghazalss/sh94"}