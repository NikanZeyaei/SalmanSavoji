{"title":"غزل شماره‌ی 91","author":"سلمان ساوجی","abyat":[{"m1":"اگر غمی است مرا بر دل، از غمش غم نیست ","m2":"مباد شاد، بدین غم، دلی که خرم نیست "},{"m1":"همه جهان، به غمش خرمند و مسکین ما ","m2":"کزان صنم به غمی، قانعیم و آن هم نیست "},{"m1":"حسد برم که چرا دیگری خورد، غم تو ","m2":"مرا به دولت عشق تو گر چه غم، کم نیست "},{"m1":"مرا که زخم جفا خورده‌ام، دوا فرما ","m2":"به ضربتی دگرم، کاحتیاج مرهم نیست "},{"m1":"دلم که دست به حبل المتین زلف تو زد ","m2":"ز ملک کوته عمرش، چه غم، که محکم نیست "},{"m1":"مجوی محرم و همدم طلب مکن، سلمان ","m2":"که در دیار تو، محرم نماند و همدم نیست "},{"m1":"مگو به باد، غم دل که باد را در دل ","m2":"اگر چه آمد و شد هست، لیک محرم نیست "}],"url":"https://ganjoor.net/salman/divanss/ghazalss/sh91"}