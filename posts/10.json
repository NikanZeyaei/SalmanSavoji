{"title":"غزل شماره‌ی 10","author":"سلمان ساوجی","abyat":[{"m1":"ای که روی تو، بهشت دل و جان است مرا!","m2":"ای که وصل تو مراد دل و جان است، مرا!"},{"m1":"چون مراد دل و جانم، تویی از هردو جهان","m2":"از تو دل برنکنم، تا دل و جان است مرا"},{"m1":"می‌برم نام تو و از تو نشان می‌جویم","m2":"در ره عشق تو تا، نام و نشان است مرا"},{"m1":"دم ز مهر تو زنم، تا ز حیاتم باقی است","m2":"وصف حسن تو کنم، تا که زبان است مرا"},{"m1":"من نه آنم که بخود، از تو بگردانم روی","m2":"می‌کشم جور تو تا، تاب و توان است مرا"},{"m1":"گرچه از چشم نهانی تو، خیال رخ تو","m2":"روز و شب، مونس و پیدا و نهان است مرا"},{"m1":"تو ز من فارغ و آسوده و هر شب تا روز","m2":"بر سر کوی تو، فریاد و فغان است مرا"},{"m1":"زانده شوق تو و محنت هجر تو مپرس","m2":"که دل غمزده جانا، به چه سان است مرا"},{"m1":"دیده تا، قامت چون سرو روان تو بدید","m2":"همه خون جگر از، دیده روان است مرا"},{"m1":"می‌کند رنگ رخم، از دل پر زار بیان","m2":"خود درین حال، چه حاجت به بیان است مرا؟"}],"url":"https://ganjoor.net/salman/divanss/ghazalss/sh10"}