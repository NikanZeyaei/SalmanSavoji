{"title":"غزل شماره‌ی 250","author":"سلمان ساوجی","abyat":[{"m1":"ای صبا برخیز و کوی دلستان ما بپرس","m2":"جان ما آنست، حال جان ما آنجا بپرس"},{"m1":"اندک اندک پیش رو، وآن جان بیمار مرا","m2":"زیر لب بسیار بسیار از زبان ما بپرس"},{"m1":"خفته است آن نرگس بیمار و ابرو بر سرش","m2":"حال بیماران ز جان ناتوان ما بپرس"},{"m1":"انحرافی در مزاج مستقیم سرو ماست","m2":"گو بیا چون است سر و بوستان ما بپرس"},{"m1":"رنگ رویم کرد پیدا رنج پنهان، ای طبیب!","m2":"رنگ ما را بین و از رنج نهان ما بپرس"},{"m1":"شمع سان دارم سری بی‌آنکه باشد درد سر","m2":"قصه ما یک یک از اشک روان ما بپرس"},{"m1":"کار ما عشق است و آنگه عقل سعیی می‌کند","m2":"عقل را باری چه کار اندر میان ما بپرس"},{"m1":"اینکه می‌گویی: چرا سلمان جهان و جان بباخت؟","m2":"یک سخن یک بار از آن جان و جهان ما بپرس"}],"url":"https://ganjoor.net/salman/divanss/ghazalss/sh250"}