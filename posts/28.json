{"title":"غزل شماره‌ی 28","author":"سلمان ساوجی","abyat":[{"m1":"از لب لعل توام، کار به کام است، امشب","m2":"دولتم بنده و اقبالم، غلام است، امشب"},{"m1":"آسمان گو بنشان، مشعله ماه تمام","m2":"که زمین را مه روی تو، تمام است، امشب"},{"m1":"باده در دین من امروز، حلال است، حلال","m2":"خواب، در چشم من ای بخت، حرام است، امشب"},{"m1":"برو ای قافله صبح! مزن دم کانجا","m2":"آفتابی است که در پرده شام است، امشب"},{"m1":"شمع بین، سوخته آتش و او مرده شمع","m2":"گوییا عاشق ازین هردو، کدام است امشب"},{"m1":"اثر عکس لب توست، درون می‌ ناب","m2":"که صفایی عجب، اندر دل جام است، امشب"},{"m1":"من هوای حرم کعبه ندارم، که مرا","m2":"عرفات سر کوی تو مقام است، امشب"},{"m1":"حاشدت را که چو عودست بر آتش، سلمان","m2":"گو همی سوز، که سودای تو خام است امشب"}],"url":"https://ganjoor.net/salman/divanss/ghazalss/sh28"}