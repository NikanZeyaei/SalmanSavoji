{"title":"غزل شماره‌ی 167","author":"سلمان ساوجی","abyat":[{"m1":"یار به زنجیر زلف، باز مرا می‌کشد ","m2":"در پی او می‌روم، تا به کجا می‌کشد "},{"m1":"نام همه عاشقان، در ورق لطف اوست ","m2":"گر قلمی‌ می‌کشد، بر سر ما می‌کشد "},{"m1":"هر چه ز نیک و بدست، چون همه در دست اوست ","m2":"بر من مسکین چرا، خط خطا می‌کشد؟"},{"m1":"بار تو من می‌کشم، جور تو من می‌برم ","m2":"پرده ز رویت چرا، باد صبا می‌کشد؟"},{"m1":"خادمه حسن توست، شمسه گردون که اوست ","m2":"می‌رود و بر زمین، عطف قبا می‌کشد "},{"m1":"حسن تو بین کز برم، دل به چه رو می‌برد ","m2":"وین دل مسکین نگر کز تو چها می‌کشد "},{"m1":"بار غمت غیر من، کس نتواند کشید ","m2":"بر دل سلمان بنه، آن همه تا می‌کشد "}],"url":"https://ganjoor.net/salman/divanss/ghazalss/sh167"}