{"title":"غزل شماره‌ی 17","author":"سلمان ساوجی","abyat":[{"m1":"ره، خرابات است و درد سالخورده، پیر ما ","m2":"کس نمی‌داند به غیر از پیر ما، تدبیر ما "},{"m1":"خاک را از خاصیت اکسیر اگر، زر می‌کند ","m2":"ساقیا می‌ده، که ما، خاکیم و می، اکسیر ما"},{"m1":"ما که از دوران ازل مستیم و عاشق، تا کنون ","m2":"غالبا صورت نبندد، بعد از این تغییر ما "},{"m1":"من غلام هندوی آن سرو آزادم که او ","m2":"بر سمن بنوشت خطی، از پی تحریر ما "},{"m1":"بر شب زلفش گر ای باد صبا، یابی گذر ","m2":"گو حذر کن، زینهار، از ناله شبگیر ما "},{"m1":"ما به سوز آتش دل عالمی می‌سوختیم ","m2":"گر نه آب چشم ما می‌بود، دامنگیر ما "},{"m1":"ای که می‌گویی مشو دیوانه زلفش بگو ","m2":"تا نجنباند نسیم صبحدم، زنجیر ما "},{"m1":"خدمتی لایق نمی‌آید ز ما، در خدمتت ","m2":"وای بر ما، چون نبخشایی تو بر تقصیر ما "},{"m1":"گفته ای سلمان، که من خود را فدایش می‌کنم ","m2":"زودتر، زنهار کافاتست در تاخیر ما "}],"url":"https://ganjoor.net/salman/divanss/ghazalss/sh17"}