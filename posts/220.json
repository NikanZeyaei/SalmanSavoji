{"title":"غزل شماره‌ی 220","author":"سلمان ساوجی","abyat":[{"m1":"مانده یک ذره از آن دل که هوای تو گزید","m2":"لله الحمد که آن ذره به خورشید رسید"},{"m1":"این همان ذره خاکی هوادار شماست","m2":"که به جان، روز ازل، مهر شما می‌ورزید"},{"m1":"وین همان بلبل خوش گوست که در باغ وصال","m2":"سالها بر گل رخسار شما می‌نالید"},{"m1":"روز رخسار تو شد در شب زلفت پیدا","m2":"صبحدم فاتحه‌ای خواند و بران روی دمید"},{"m1":"پای من در سر کوی تو نیاورد مرا","m2":"که مرا رغبت موی تو به زنجیر کشید"},{"m1":"آن سیه روی کدام است که روی از تو بتافت","m2":"مگر آنکس که چو زلفت تو سرش می‌گرید"},{"m1":"سر ما راه سر کوی تو خواهد پیمود","m2":"لب ما خاک کف پای تو خواهد بوسید"},{"m1":"گر بخواهند بریدن سر ما، چون زلفت","m2":"ما دگر یک سر مو از تو نخواهیم برید"},{"m1":"باز توفیق عنان بر طرف سلمان تافت","m2":"چون رکاب آمد و رخ بر کف پایت مالید"}],"url":"https://ganjoor.net/salman/divanss/ghazalss/sh220"}