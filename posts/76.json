{"title":"غزل شماره‌ی 76","author":"سلمان ساوجی","abyat":[{"m1":"مشک ریزان می‌جهد، باد صبا از کوی دوست ","m2":"شاخه‌ای گویی ربودست، از خم گیسوی دوست "},{"m1":"دوست می‌دارم نسیم صبح، راکو، در هوا ","m2":"تا نفس می‌‌آیدش، جان می‌دهد بر بوی دوست "},{"m1":"دوست را هر دو جهان، گر چه هوا دارند و من ","m2":"دوستر می‌دارم، از هر دو جهان یک موی دوست "},{"m1":"جان به رشوت می‌دهم، باشد که بگشاید، نقاب","m2":"چون کنم نتوان به جانی باز کردن روی دوست "},{"m1":"منصب سکان دولت گوی خوبی می‌زند ","m2":"آن سر صاحب سعادت کوکه گردد کوی دوست "},{"m1":"یار، در میدان دولت خانه وصلم، چو نیست ","m2":"می‌کنم آمد شدی، پیش سگان کوی دوست "},{"m1":"دوست دشمن پرور است ای دوستان تدبیر چیست ","m2":"خوی او این است و من خو کرده‌ام با خوی دوست "},{"m1":"ور به زورم می‌کشد یا می‌کشد، او حاکم است ","m2":"من ندارم، زور دست و پنجه و بازوی دوست "},{"m1":"دوستان گویند: سلمان باز کش خود را ازو ","m2":"می‌کشم خود را و بازم می‌کشد دل سوی اوست "}],"url":"https://ganjoor.net/salman/divanss/ghazalss/sh76"}