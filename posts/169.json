{"title":"غزل شماره‌ی 169","author":"سلمان ساوجی","abyat":[{"m1":"باد سحر از بوی تو دم زد، همه جان شد ","m2":"آب خضر از لعل تو جان یافت، روان شد "},{"m1":"بی بوی خوشت بر دل من باد بهاری ","m2":"حقا که بسی سردتر از باد خزان شد "},{"m1":"خاک از نفس باد صبا بوی خوشت یافت ","m2":"بر بوی خوشت روی هوا رقص کنان شد "},{"m1":"تا بر در میخانه جان، لعل تو زد مهر ","m2":"در مصطبه‌ها رطل می لعل گران شد "},{"m1":"سر چشمه حیوان به دهان تو تشبه ","m2":"کرد از نظر مردم از آن روی نهان شد "},{"m1":"ماه از نظر مهر رخت یافت نشانی ","m2":"زان روی جهانی به جمالش نگران شد "},{"m1":"گفتم به دل: ای دل مرو اندر پی زلفش ","m2":"نشنید سخن، عاقبت اندر سر آن شد "},{"m1":"جان بر سر بازار غمش دادم و رستم ","m2":"نقدی سره باید که بدان رسته توان شد "}],"url":"https://ganjoor.net/salman/divanss/ghazalss/sh169"}