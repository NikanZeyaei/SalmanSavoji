{"title":"غزل شماره‌ی 235","author":"سلمان ساوجی","abyat":[{"m1":"کار شد تنگ برین دل، خبر یار کنید","m2":"دوستان! بهر خدا، چاره این کار کنید"},{"m1":"سیل عشق آمد و این بخت گران خواب مرا","m2":"گر خبر نیست ازین واقعه، بیدار کنید"},{"m1":"اثری کرد هوا در من و بیمار شدم","m2":"به دو چشمش که علاج من بیمار کنید"},{"m1":"هیچمان از طرف کعبه چو کاری نگشود","m2":"بعد از این روی به میخانه خمار کنید"},{"m1":"کافران تا به چنین حسن بتی را بینند","m2":"به چه رو روی به سوی بت فرخار کنید؟"},{"m1":"در رخش آنچه من ای مدعیان می‌بینم","m2":"گر ببینید شما، همچو نی اقرار کنید"},{"m1":"در جمال و رخ او ای مه و مهر ارنگرید","m2":"هر دو چون سایه سجودی پس دیوار کنید"},{"m1":"می به چشم خوشش آورده‌ام اقرار مباد","m2":"که به سلمان نظر از دیده انکار کنید!"}],"url":"https://ganjoor.net/salman/divanss/ghazalss/sh235"}