{"title":"غزل شماره‌ی 23","author":"سلمان ساوجی","abyat":[{"m1":"چشمم از پرتو خورشید رخت، گیرد آب","m2":"رویت از آتش اندیشه دل یابد تاب"},{"m1":"چشم مست تو که بر هر طرفی، می‌افتد","m2":"بر من افتاد، زمستی و مرا کرد خراب"},{"m1":"با خیال تو مرا، خواب نیاید در چشم","m2":"کو خیالت که طلب می‌کندش، دیده در آب"},{"m1":"اگر از دیده تو را رغبت خواب است، مگر","m2":"آب او ریزی وزین بخت، کنی خواهش آب"},{"m1":"به تمنای لب لعل تو گردد، بر کف","m2":"آتشین جان رسانیده به لب، جام شراب"},{"m1":"چون ترا شمع صفت، با همه کس رویی هست","m2":"من که پروانه‌ام ای شمع! ز من روی متاب"},{"m1":"چون نه از آب و گلی، بلکه همه جان و دلی","m2":"که گر از ماء و ترابی، پس ازین ما و تراب"},{"m1":"دیگران را هوس جنت اگر می‌باشد","m2":"روضه جنت سلمان در توست، از همه باب"}],"url":"https://ganjoor.net/salman/divanss/ghazalss/sh23"}