{"title":"غزل شماره‌ی 238","author":"سلمان ساوجی","abyat":[{"m1":"زحمت ما می‌دهی، زاهد تو را با ما چه کار","m2":"عقل و دین و زهد را با عاشق شیدا چه کار؟"},{"m1":"می‌خورد صوفی غم فردا و ما می می‌خوریم","m2":"مرد امروزیم، ما را با غم فردا چه کار؟"},{"m1":"جای عیاران سرباز است کوی عاشقی","m2":"ای سلامتجوی برو بنشین، تو را با ما چه کار؟"},{"m1":"راز لعل شاهدان بر زاهدان پوشیده است","m2":"متقی را در میان مجلس صهبا چه کار"},{"m1":"ما ز سودای دو چشم آهویی سر گشته‌ایم","m2":"ورنه این سرگشته را در کوه و در صحرا چه کار؟"},{"m1":"دل برای گوهری از راه چشمم رفته است","m2":"هر که را گوهر نیاید، در دل دریا چه کار؟"},{"m1":"دین و دنیا هر دو باید باخت در بازار عشق","m2":"مردم کم مایه را خود با چنین سودا چه کار؟"},{"m1":"ما شراب و شاهد و کوی مغان دانیم و بس","m2":"با صلاح توبه و حج و حرم ما را چه کار؟"},{"m1":"تا نپنداری که سلمان را نظر بر شاهدست","m2":"مست جام عشق را با شاهد رعنا چه کار؟"},{"m1":"عشق اگر زیبا بود، معشوقه گو زیبا مباش","m2":"عشق را با صورت زیبا و نا زیبا چه کار؟"}],"url":"https://ganjoor.net/salman/divanss/ghazalss/sh238"}