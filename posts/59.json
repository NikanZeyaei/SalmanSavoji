{"title":"غزل شماره‌ی 59","author":"سلمان ساوجی","abyat":[{"m1":"چشم مخمور تو تا در خواب مستی خفته است","m2":"از خمار چشم مستت، عالمی، آشفته است"},{"m1":"سنبلت را بس پریشان حال می‌بینم، مگر","m2":"باد صبح، از حال من، باوی حدیثی گفته است؟"},{"m1":"چشم بد دور از گل رویت، که در گلزار حسن","m2":"هرگز از روی تو نازکتر، گلی، نشکفته است"},{"m1":"دیده باریک بی‌نم، در شب تاریک هجر","m2":"بس که بر یاد لبت، درهای عدنان، سفته است"},{"m1":"دل چو در محراب ابرو، چشم مستت دید و گفت","m2":"کافر سرمست در محراب بین، چون خفته است"},{"m1":"خاک راهت، خواستم رفتن به مژگان، عقل گفت","m2":"نیست حاجت کش صبا، صدره به گیسو رفته است"},{"m1":"عاقبت هم سر به جایی برکند، این خون دل","m2":"کز غم عشق تو سلمان، در درون، بنهفته است"}],"url":"https://ganjoor.net/salman/divanss/ghazalss/sh59"}