{"title":"غزل شماره‌ی 70","author":"سلمان ساوجی","abyat":[{"m1":"باز جانم، هدف تیر کمان ابرویی است ","m2":"که کمان غم عشقش، نه به هر بازویی است "},{"m1":"دل من، تافته طره مشکین زلفی است ","m2":"جانم آویخته سلسله گیسویی است "},{"m1":"همه در طره و گیسو نتوان پیچیدن ","m2":"کانچه من دیده‌ام از ملک جمالش، مویی است "},{"m1":"هر زمان حسن تو را، جلوه و رویی دگر است ","m2":"لاجرم در صفتش، هر سخنم را رویی است "},{"m1":"می‌کنی ناز به ابروی و بلی، ناز، رسد ","m2":"به همه روی، کسی را، که چنان ابرویی است "},{"m1":"به تماشا، تو مپندار که در چشم من است ","m2":"هر کجا برگ گلی تازه و تر برجویی است "},{"m1":"اگر ای دل، به غم آباد بلایی برسی ","m2":"خانه در کوی رضا جوی، که ایمن کویی است "},{"m1":"اندرین راه، بلا نیست ملامت سلمان ","m2":"وین بلا آمده بر جان تو از هر سویی است "}],"url":"https://ganjoor.net/salman/divanss/ghazalss/sh70"}