{"title":"غزل شماره‌ی 77","author":"سلمان ساوجی","abyat":[{"m1":"من لاف چون زنم، که سرم را هوای توست ","m2":"بس نیست؟ این قدر که سرم خاک پای توست "},{"m1":"با آنکه رفته در سر مهر تو، جان من ","m2":"جانم هنوز، بر سر مهر و وفای توست"},{"m1":"پرداختیم، گوشه خاطر، ز غیر دوست ","m2":"کین گوشه، خلوتی است که خاص، از برای توست "},{"m1":"ای غم وثاق اوست دلم، گرد او مگرد ","m2":"جایی که جای فکر نباشد، چه جای توست "},{"m1":"آیینه صفات خدایی و خلق را ","m2":"جمعیتی که روی نمود، از صفات توست "},{"m1":"چشم بدان، ز حسن لقای تو دور باد ","m2":"کاکنون بقای عالمیان، در لقای توست"},{"m1":"آنچ از تو می‌رسد به من احسان و مردمی است ","m2":"و آنها که می‌رسد، به تو از من دعای توست "},{"m1":"موی تو بر قفای تو دیدم، بتافتم","m2":"گفتم، مگر که دود دلی، در قفای توست "},{"m1":"مویت به هم برآمد و در تاب رفت و گفت ","m2":"سودای کج مپز، که کمند بلای توست "},{"m1":"گر بنده می‌نوازی، ور بند می‌کنی ","m2":"ما بنده‌ایم، مصلحت ما، رضای توست "},{"m1":"ور قطع می‌کنی سرم، از تن بکن، که نیست ","m2":"قطعا برین سرم سخنی، رای، رای توست "},{"m1":"خاک درت، به خون جگر گشت حاصلم ","m2":"سلمان برو، که خاک درش خونبهای توست "}],"url":"https://ganjoor.net/salman/divanss/ghazalss/sh77"}