{"title":"غزل شماره‌ی 216","author":"سلمان ساوجی","abyat":[{"m1":"دل ز وصل او نشان بی‌نشانی می‌دهد","m2":"جان به دیدارش امید آن جهانی می‌هد"},{"m1":"جوهر فر دهانش طالب دیدار را","m2":"بر زبان جان جواب « لن ترانی» می‌دهد"},{"m1":"جز سرشک لاله رنگم در نمی‌آید به چشم","m2":"کو نشانی زان عذار ارغوانی می‌دهد"},{"m1":"دیده بر راه صبا دارم که از خاک رهش","m2":"می‌رسد وز گرد راهم ارمغانی می‌دهد"},{"m1":"زندگی از باد می‌یابم که او در کوی دوست","m2":"می‌شود بیمار وز آنجا زندگانی می‌دهد"},{"m1":"نرگسش در عین مستی دم به دم چشم مرا","m2":"ساغری از خون لبالب، دوستگانی می‌دهد"},{"m1":"زخم شمشیر تو را میرم که در هر ضربتی","m2":"جان سلمان را حیات جاودانی می‌دهد"}],"url":"https://ganjoor.net/salman/divanss/ghazalss/sh216"}