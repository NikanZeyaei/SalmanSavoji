{"title":"غزل شماره‌ی 262","author":"سلمان ساوجی","abyat":[{"m1":"چند گویی با تو یک شب روز گردانم چو شمع","m2":"من عجب دارم گر امشب تا سحر مانم چو شمع"},{"m1":"رشته عمرم به پایان آمد و تابش نماند","m2":"چاره‌ای اکنون به جز مردن نمی‌دانم چو شمع"},{"m1":"می‌دهم سررشته خود را به دست دوست باز","m2":"گر چه خواهد کشت می‌دانم به پایانم چو شمع"},{"m1":"آبم از سر درگذشت و من به اشک آتشین","m2":"سرگذشت خود همه شب باز می‌دانم چو شمع"},{"m1":"دامنت خواهم گرفت امشب چو مجمر ور به من","m2":"بر فشانی آستین من جان بر افشانم چو شمع"},{"m1":"بند بر پای و رسن در گردن خود کرده‌ام","m2":"گر بخواهی کشتنم برخیز و بنشانم چو شمع"},{"m1":"گر سرم برداری از تن سر نگردانم ز حکم","m2":"ور نهی بر پای بندم بند فرمانم چو شمع"},{"m1":"احتراز از دود من می‌کن که هر شب تا به روز","m2":"در بن محراب‌ها سوزان و گریانم چو شمع"},{"m1":"رحمتی آخر که من می‌میرم و بر سر مرا","m2":"نیست دلسوزی به غیر از دشمن جانم چو شمع"},{"m1":"مدعی گوید که سلمان او تو را دم می‌دهد","m2":"گو دمم می‌ده که من خود مرده آنم چو شمع"}],"url":"https://ganjoor.net/salman/divanss/ghazalss/sh262"}