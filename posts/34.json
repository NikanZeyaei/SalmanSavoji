{"title":"غزل شماره‌ی 34","author":"سلمان ساوجی","abyat":[{"m1":"خوشا! دلی که گرفتار زلف دلبند است","m2":"دلی است فارغ و آزاد، کو درین بند است"},{"m1":"به تیر غمزه، مرا صید کرد و می‌دانم","m2":"که هیچ صید بدین لاغری، نیفکندست"},{"m1":"علاج علت من، می کند به شربت صبر","m2":"لبت، که چاشنی صیر کرده، از قند است"},{"m1":"فراق بر دل نادان، چو کاه، برگی نیست","m2":"ولیک بر همه دان، همچو کو الوند است"},{"m1":"طریق بادیه را از شتر سوار، مپرس","m2":"بیا ببین، که به پای پیادگان، چند است"},{"m1":"حدیث واعظ بلبل کجا سحر شنود؟","m2":"کسی که غنچه صفت، گوش دل، در آکند ست"},{"m1":"میانه من و تو، صحبت از چه امروز است","m2":"دل مرا ز ازل، باز، با تو پیوند است"},{"m1":"دل از محبت خاصان، که بر تواند کند؟","m2":"مگر کسی که دل از جان خویش برکندست"},{"m1":"اگر تو، ملتفت من شوی وگر نشوی","m2":"رعایت طرف بنده بر خداوند است"},{"m1":"ز خاک کوی حبیبم، مران، که سلمان را","m2":"بخاک پای و سر کوی یار، سوگند است"}],"url":"https://ganjoor.net/salman/divanss/ghazalss/sh34"}