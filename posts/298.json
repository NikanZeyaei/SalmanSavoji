{"title":"غزل شماره‌ی 298","author":"سلمان ساوجی","abyat":[{"m1":"ما به دور باده در کوی مغان آسوده‌ایم ","m2":"از جفا و جور و دور آسمان آسوده‌ایم "},{"m1":"در حضور ما نمی‌گنجد گرانی جز قدح ","m2":"راستی ما از حضور این گران آسوده‌ایم "},{"m1":"زاهدم گوید که فردا خواهم آسود از بهشت ","m2":"گو: برو زاهد بیاسا ما از آن آسوده‌ایم "},{"m1":"چرخ در کار زمین است و زمین در بار چرخ ","m2":"هر یکی را حالتی ما در میان آسوده‌ایم "},{"m1":"هر که را می‌بینم از کار جهان در محنت است ","m2":"کار ما داریم کز کار جهان آسوده‌ایم "},{"m1":"پیش از این از کبر اگر سودیم سر بر آسمان ","m2":"بر زمین یکسر نهادیم این زمان آسوده‌ایم "},{"m1":"صدر جوی بارگاه قرب می‌گردد به جان ","m2":"بر بساط عجز و ما بر آستان آسوده‌ایم "},{"m1":"زین دو قرص گرم و سرد هفت خوان آسمان ","m2":"کس نیاسودست و ما زین هفت خوان آسوده‌ایم "},{"m1":"دوستان از بوستان جویند سلمان میوه‌ها ","m2":"ما به انفاس نسیم بوستان آسوده‌ایم "}],"url":"https://ganjoor.net/salman/divanss/ghazalss/sh298"}