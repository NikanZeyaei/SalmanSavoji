{"title":"غزل شماره‌ی 277","author":"سلمان ساوجی","abyat":[{"m1":"دیشب از خود چون مه سی روزه پنهان آمدم","m2":"لاجرم همسایه خورشید تابان آمدم"},{"m1":"عقل را دیدم سبک سر، یافتم جان را گران","m2":"سرو را بگذاشتم در کوی جنان آمدم"},{"m1":"پیش ازین پروانه بودم، دوش رفتم پیش یار","m2":"خدمتی کردم به سر، شمع شبستان آمدم"},{"m1":"غرقه و محبوس خود بودم ز خود رفتم برون","m2":"چون ز ماهی یونس و یوسف ز زندان آمدم"},{"m1":"ناتوان بودم به بویش، نیم شب برخاستم","m2":"تا به کویش چون نسیم افتان و خیزان آمدم"},{"m1":"گفت من قصد سرت دارم، همه تن سر شدم","m2":"پیش او چون گوی من، سرگشته غلطان آمدم"},{"m1":"تا برون آید به فتح از غنچه آن گل نیم شب","m2":"بر درش آرم ز سر، تا پای دستان آمدم"},{"m1":"بر سر کویش که می‌رفتم ازین سر من لقب","m2":"داشتم «سلمان» ولی، زان سر سلیمان آمدم"}],"url":"https://ganjoor.net/salman/divanss/ghazalss/sh277"}