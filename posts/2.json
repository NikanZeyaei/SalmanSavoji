{"title":"غزل شماره‌ی 2","author":"سلمان ساوجی","abyat":[{"m1":"امشب من و تو هردو، مستیم، ز می اما","m2":"تو مست می حسنی، من، مست می سودا"},{"m1":"از صحبت من با تو، برخاست بسی فتنه","m2":"دیوانه چو بنشیند، با مست بود غوغا"},{"m1":"آن جان که به غم دادم، از بوی تو شد حاصل ","m2":"وان عمر که گم کردم، در کوی تو شد پیدا"},{"m1":"ای دل! به ره دیده، کردی سفر از پیشم","m2":"رفتی و که می‌داند، حال سفر دریا؟"},{"m1":"انداخت قوت دل را، بشکست به یکباره","m2":"چون نشکند آخر نی، افتاد از آن بالا؟"},{"m1":"تا چند زنم حلقه؟ در خانه به غیر از تو","m2":"چون نیست کسی دیگر، برخیز و درم بگشا"},{"m1":"از بوی تو من مستم، ساقی مدهم ساغر","m2":"بگذار که می‌ترسم، از درد سر فردا"},{"m1":"در رهگذر مسجد، از مصطبه بگذشتم","m2":"رندی به کفم برزد، دامن، که مرو ز اینجا"},{"m1":"نقدی که تو می‌خواهی، در کوی مسلمانی","m2":"من یافته‌ام سلمان؟ در میکده ترسا"}],"url":"https://ganjoor.net/salman/divanss/ghazalss/sh2"}