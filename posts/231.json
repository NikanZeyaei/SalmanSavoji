{"title":"غزل شماره‌ی 231","author":"سلمان ساوجی","abyat":[{"m1":"نامم به زبان بردن، گیرم که نمی‌شاید ","m2":"در نامه اگر باشد، سهو القلمی شاید "},{"m1":"نظاره آن منظر، صاحب نظری باید ","m2":"سرگشته این سودا، ثابت قدمی شاید "},{"m1":"بر آب زند هر دم، این دیده نمناکم ","m2":"نقش تو و جز نقشت، در دیده نمی‌شاید "},{"m1":"چون با سر زلف توست، کار من شوریده ","m2":"کار من اگر دارد، پیچی و خمی شاید"},{"m1":"با ما نظری می‌کن، گه گاه که سلطان را ","m2":"درباره درویشان، کردن کرمی‌شاید "},{"m1":"چون گشت علم سلمان، در عشق میندازش ","m2":"در خیلت اگر باشد، ما را قلمی شاید "}],"url":"https://ganjoor.net/salman/divanss/ghazalss/sh231"}