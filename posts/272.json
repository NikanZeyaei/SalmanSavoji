{"title":"غزل شماره‌ی 272","author":"سلمان ساوجی","abyat":[{"m1":"به چشمانت که تا رفتی، به چشمم بی‌خور و خوابم ","m2":"به ابرویت که من پیوسته چون زلف تو در تابم "},{"m1":"به جان عاشقان، یعنی لبت کامد به لب جانم ","m2":"به خاک پای تو یعنی، سرم کز سرگذشت آبم "},{"m1":"به خاک کعبه کویت، به حق حلقه مویت ","m2":"که ممکن نیست کز روی تو هرگز روی بر تابم "},{"m1":"به عناب شکر بارت، کزان لب شربتی سازم ","m2":"که خود شربت نمی‌ریزد، به غیر از قند و عنابم "},{"m1":"به صبح عاشقان یعنی، رخت کز مهر رخسارت ","m2":"نه روز آرام می‌گیرم، نه می‌آید به شب خوابم "},{"m1":"به دیدارت که تا بینم جمال کعبه رویت ","m2":"محال است اینکه هرگز سر فرود آید به محرابم "},{"m1":"به جانت کز قفس سلمان بجان آمد درین بندم ","m2":"که یابم فرصت بیرون شد، اما در نمی‌یابم "}],"url":"https://ganjoor.net/salman/divanss/ghazalss/sh272"}