{"title":"غزل شماره‌ی 274","author":"سلمان ساوجی","abyat":[{"m1":"هر خدنگی که ز دست تو به جان می‌رسدم ","m2":"من چه گویم که چه راحت به روان می‌رسدم؟"},{"m1":"خود گرفتم که به من دولت وصلت نرسد ","m2":"ناوکی آخر از آن دست و کمان می‌رسدم "},{"m1":"من که باشم که رسد دیدن روی تو به من ","m2":"این قدر بس که به کوی تو فغان می‌رسدم "},{"m1":"بلبل باغ جمال توام از گلبن وصل","m2":"گر به رنگی نرسم بویی از آن می‌رسدم"},{"m1":"ترک سودای تو هرگز نکنم، منع چه سود؟","m2":"خود گرفتم نرسم بویی از آن می‌رسدم"},{"m1":"ناله آمد که کند با تو بیان حال دلم","m2":"وینک اندر عقبش اشک روان می‌رسدم"},{"m1":"راز سر بسته زلف تو نمی‌یارم گفت","m2":"که زبان می‌کشند چون به زبان می‌رسندم"},{"m1":"از فراقت نتوانم که زنم دم کان دم","m2":"شعله شوق تو از دل به دهان می‌رسدم"},{"m1":"از تو پنهان چه کند حال دل خود سلمان","m2":"که حکایت به دل خلق جهان می‌رسندم"}],"url":"https://ganjoor.net/salman/divanss/ghazalss/sh274"}