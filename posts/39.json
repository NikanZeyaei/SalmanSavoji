{"title":"غزل شماره‌ی 39","author":"سلمان ساوجی","abyat":[{"m1":"غمزه بیمار یار، از ناتوانی خوشترست ","m2":"قامتش را در طبیعت، اعتدالی دیگر است "},{"m1":"چشم بیمار تو در خواب است و ابرو بر سرش ","m2":"ای خوشا، بیمار، کش پیوسته باری بر سر است "},{"m1":"زیر لب با ما حدیثی گو، که این بیمار را","m2":"مدتی شد کارزوی شربتی زان شکرست "},{"m1":"آفتاب ما « بحمد الله» مبارک طالع است ","m2":"پادشاه ما به نام ایزد، همایون اختر است "},{"m1":"چون هلالش، هر زمان جاه و جلالی از نواست ","m2":"چون صباحش، هر نفس نور و صفایی در خورست "},{"m1":"ناله شبگیر سلمان، عاقبت شد کارگر ","m2":"بخت، بیدارست و دولت یار و همت یاورست "}],"url":"https://ganjoor.net/salman/divanss/ghazalss/sh39"}