{"title":"غزل شماره‌ی 325","author":"سلمان ساوجی","abyat":[{"m1":"خوش آمدی، ز کجا می‌روی؟ بیا بنشین ","m2":"بیا که می‌کنمت بر دو دیده جا بنشین "},{"m1":"همین که روی تو دیدیم، باز شد دردل ","m2":"چه حاجت است در دل زدن، بیا بنشین "},{"m1":"مرا تو مردم چشمی، مرو مرو ز سرم ","m2":"مرا تو عمر عزیزی، بیا بیا بنشین "},{"m1":"اگر به قصد هلاک آمدی هلا بر خیز ","m2":"ورت ارادت صلح است، مرحبا بنشین "},{"m1":"سواد دیده من لایق نشست تو نیست ","m2":"اگر تو مردمیی می‌کنی، هلا بنشین "},{"m1":"فراغتی است شب وصل را ز نور چراغ ","m2":"به شمع گو سر خود گیر یا ز پا بنشین "},{"m1":"میان چشم و دلم خون فتاده‌است دمی ","m2":"میانشان سبب دفع ماجرا بنشین "},{"m1":"ز آب دیده ما هر طرف روان جویی است ","m2":"دمی ز بهر تفرج به پیش ما بنشین "},{"m1":"صبا رسول دلم بود و سست می‌جنبید ","m2":"شمال گفت: تو رنجوری ای صبا بنشین! "},{"m1":"چو گرد داد به بادت هوای دل سلمان ","m2":"برو مگرد دگر گرد این هوا بنشین "}],"url":"https://ganjoor.net/salman/divanss/ghazalss/sh325"}