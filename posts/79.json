{"title":"غزل شماره‌ی 79","author":"سلمان ساوجی","abyat":[{"m1":"بی‌وفا می‌خواندم، آن بی‌وفا، پیداست کیست ","m2":"من به مهرش می‌دهم جان، بی‌وفا پیداست کیست"},{"m1":"باز بی مهر و وفا، می‌خواندم اما به گل ","m2":"مهر نتوان کرد پنهان، بی‌وفا پیداست کیست "},{"m1":"بی‌وفا آن است کو بر گردد از پیمان و عهد ","m2":"ما بر آن عهدیم و پیمان، بی‌وفا پیداست کیست "},{"m1":"جان فدای او شد و او داد جانم را به باد ","m2":"در میان جان و جانان، بی‌وفا پیداست کیست "},{"m1":"صبح با گل گفت کای گل نیستت بوی وفا ","m2":"گل جوابش داد خندان، بی‌وفا پیداست کیست "},{"m1":"یار گیرم بی‌وفا می‌گیردم، چون صبحدم ","m2":"بر تو چون خورشید تابان، بی‌وفا پیداست کیست "},{"m1":"او عتابی می‌کند، اما وفا، می‌گویدم ","m2":"رو تو خوش می‌باش، سلمان، بی‌وفا پیداست کیست "}],"url":"https://ganjoor.net/salman/divanss/ghazalss/sh79"}