{"title":"غزل شماره‌ی 38","author":"سلمان ساوجی","abyat":[{"m1":"من خراباتیم و باده پرست","m2":"در خرابات مغان، عاشق و مست "},{"m1":"گوش، بر زمزمه قول بلی ","m2":"هوش، غارت زده جام الست "},{"m1":"می‌کشندم چون سبو، دوش به دوش ","m2":"می‌دهندم چو قدح، دست به دست "},{"m1":"دیدی آن توبه سنگین مرا؟","m2":"که به یک شیشه می چون بشکست؟"},{"m1":"رندی و عاشقی و قلاشی","m2":"هیچ شک نیست که در ما همه هست "},{"m1":"ما همان خاک در مصطبه‌ایم ","m2":"معنی و صورت ما عالی و پست "},{"m1":"آن زمان نیز که گردیم غبار ","m2":"بر در میکده خواهیم نشست "},{"m1":"همه ذرات جهان می‌بینیم ","m2":"به هوایت شده خورشید پرست "},{"m1":"بود در بند تعلق، سلمان ","m2":"به کمند تو در افتاد و برست "},{"m1":"ذره‌ای بود و به خورشید رسید ","m2":"قطره‌ای بود و به دریا پیوست "}],"url":"https://ganjoor.net/salman/divanss/ghazalss/sh38"}