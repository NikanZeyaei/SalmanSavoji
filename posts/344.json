{"title":"غزل شماره‌ی 344","author":"سلمان ساوجی","abyat":[{"m1":"از چنگ فراقم نفسی نیست رهایی ","m2":"هر روز کشم بار عزیزی، به جدایی "},{"m1":"خون کرد دلم را غم یک روز فراقش ","m2":"خوش باش هنوز ای دل سرگشته کجایی؟"},{"m1":"هنگام وداعت سخن این بود که من زود ","m2":"باز آیم و ترسم به سخن باز نیایی "},{"m1":"رفتم که ز سر پای کنم در پیت آیم ","m2":"آن نیز میسر نشد از بی سر و پایی "},{"m1":"ای مژده رسان کی ز ره آیی به سلامت؟","m2":"ورین منتظران را دهی از بند رهایی؟"},{"m1":"مگذار هوای دل و آب مژه‌ام را ","m2":"ضایع که تو پرورده این آب و هوایی "},{"m1":"گفتند که او با تو نیاید نشنیدم ","m2":"با آنکه دلم نیز همی داد گواهی "},{"m1":"ای مردم چشم ار چه نمی‌بینمت اما ","m2":"پیوسته تو در دیده غمدیده مایی "},{"m1":"باری تو جدا نیستی ای دل ز دو زلفش ","m2":"فرخ تو که در سایه اقبال همایی "},{"m1":"شد حلقه زنان آه دلم بر در گردون ","m2":"آه از تو برین دل در رحمت نگشایی "},{"m1":"از ضعف خیالت به سرم راه نیارد ","m2":"گر ناله سلمان نکند راهنمایی "}],"url":"https://ganjoor.net/salman/divanss/ghazalss/sh344"}