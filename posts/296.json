{"title":"غزل شماره‌ی 296","author":"سلمان ساوجی","abyat":[{"m1":"سؤالی می‌کنم، چیزی نه بیش از پیش می‌خواهم ","m2":"فقیرم، مرهمی بهر درون ریش می‌خواهم "},{"m1":"مرا از در چه می‌رانی؟ نمی‌خواهم ز تو چیزی ","m2":"ولی بستانده‌ای از من، متاع خویش می‌خواهم "},{"m1":"به تیغ غمزه خون ریزم که من جان و تن خود را ","m2":"شده قربان آن ترکان کافر کیش می‌خواهم "},{"m1":"همه کس را اگر دردی بود خواهد که گردد کم ","m2":"به غیر از من که درد عشق هر دم بیش می‌خواهم"},{"m1":"مرا گفتی که چون می‌ری زیارت خواهمت کردن ","m2":"پس از مرگ است این امید و من زان پیش می‌خواهم "},{"m1":"ز تو هر جا که سلطانست چشم مرحمت دارد ","m2":"نپنداری که این تنها من درویش می‌خواهم "},{"m1":"عزیمت کرده‌ام سلمان که در راه غمش جان را ","m2":"ببازم همت از یاران نیک اندیش می‌خواهم "}],"url":"https://ganjoor.net/salman/divanss/ghazalss/sh296"}