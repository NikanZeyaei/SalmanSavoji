{"title":"غزل شماره‌ی 104","author":"سلمان ساوجی","abyat":[{"m1":"بر سر کوی غمش، بی سروپا باید رفت ","m2":"گاه با خویش و گه از خویش جدا، باید رفت "},{"m1":"تا به مقصود از این جا که تویی، یک قدم است ","m2":"قدمی از پی مقصود، فرا باید رفت "},{"m1":"رهبری جو، که درین بادیه هر سوی رهی است ","m2":"مرد سرگشته چه داند که کجا باید رفت "},{"m1":"تا نگویی سفر صوب حجازست صواب ","m2":"وقت باشد که تو را راه خطا، باید رفت "},{"m1":"عاشقان را چو هوای حرم کعبه بود ","m2":"بر سر خار مغیلان به صفا، باید رفت "},{"m1":"تا غبار سر کویت نشوم، ننشینم ","m2":"وگرم خود همه بر باد هوا، باید رفت "},{"m1":"خنک آن دم، که به بوی سر زلف تو مرا ","m2":"به فدای قدم باد صبا، باید رفت "},{"m1":"غرض از کعبه و بتخانه تویی سلمان را ","m2":"چه کنم خانه پی خانه خدا باید رفت "},{"m1":"نقد گنجینه آن خانه، چو در سینه ماست ","m2":"به گدایی به در خانه، چرا باید رفت "}],"url":"https://ganjoor.net/salman/divanss/ghazalss/sh104"}