{"title":"غزل شماره‌ی 267","author":"سلمان ساوجی","abyat":[{"m1":"ای جان نازنین من ای آرزوی دل","m2":"میل من است سوی تو میل تو سوی دل"},{"m1":"بر آرزوی روی تو دل جان همی دهد","m2":"وا حسرتا! اگر ندهی آرزوی دل"},{"m1":"چون غنچه بسته‌ام سر دل را به صد گره","m2":"تا بوی راز عشق تو آید ز بوی دل"},{"m1":"جان را به یاد تو به صبا می‌دهم که او","m2":"می‌آورد ز سنبل زلف تو بوی دل"},{"m1":"تا دیده دید روی تو را روی دل ندید","m2":"با روی دوست خود نتوان دید روی دل"},{"m1":"دیگر به دیده دل ندهم من کز آب چشم","m2":"هر بار خود درست نیاید سبوی دل"},{"m1":"سلمان اگر ز اهل دلی نام دل مبر","m2":"جان دادن است کار تو بی‌گفتگوی دل"}],"url":"https://ganjoor.net/salman/divanss/ghazalss/sh267"}