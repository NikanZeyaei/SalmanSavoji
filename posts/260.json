{"title":"غزل شماره‌ی 260","author":"سلمان ساوجی","abyat":[{"m1":"نداشت این دل شوریده تاب سودایش","m2":"سرم برفت و نرفت از سرم تمنایش"},{"m1":"به نرد درد چو وامق نبود مرد حریف","m2":"هزار دست پیاپی ببرد عذرایش"},{"m1":"کسی نتافت از و سر چو زلفش از بن گوش","m2":"سیاه روی درآمد فتاد و در پایش"},{"m1":"غمش ز جای خودم برد و خود چه جای من است","m2":"که گر به کوه رسد، برکند دل از جایش"},{"m1":"رخ مرا که برو سیم اشک می‌آید","m2":"بیان عشق عیان می‌شود ز سیمایش"},{"m1":"نهفته داشت دلم راز عشق چون غنچه","m2":"هوای دوست دمش داد و کرد رسوایش"},{"m1":"دل مرا که امروز رنجه داشت چه غم","m2":"دلم خوش است که خواهد نواخت فردایش"},{"m1":"همه امید به آلا و رحمتش دارد","m2":"وجود من که ز سر تا بپاست آلایش"},{"m1":"گناهکار و فرومانده‌ام ببخش مرا","m2":"که هست بر من بیچاره جای بخشایش"},{"m1":"سواد هستی سلمان ز روی لوح وجود","m2":"رود ولیک بماند نشان سودایش"}],"url":"https://ganjoor.net/salman/divanss/ghazalss/sh260"}