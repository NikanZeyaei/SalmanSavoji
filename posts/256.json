{"title":"غزل شماره‌ی 256","author":"سلمان ساوجی","abyat":[{"m1":"آنکه از جان دوست‌تر می‌دارمش","m2":"او مرا بگذاشت، من نگذارمش"},{"m1":"دل بدو دادم ز من رنجید و رفت","m2":"می‌دهم جان تا مگر باز آرمش"},{"m1":"آنکه در خون دل من میرود","m2":"من چو چشم خویشتن می‌دارمش"},{"m1":"قالبی بی‌روح دارم می‌برم","m2":"تا به خاک کوی او بسپارمش"},{"m1":"می‌دهم جان روز و شب در کار دوست","m2":"گو مران از پیش اگر در کارمش"},{"m1":"روی در پای تو می‌مالم مرنج","m2":"گر به روی سخت می‌آزارمش"},{"m1":"گر چه رویش داد بر بادم چو زلف","m2":"همچنان جانب نگه می‌دارمش"},{"m1":"هیچ رحمی نیست بر بیمار خویش","m2":"آن طبیبی را که من بیمارمش"},{"m1":"گرچه او یار منست من یار او","m2":"من نمی‌یارم که گویم یارمش"},{"m1":"با دل خود گفتم او را چیستی؟","m2":"گفت سلمان او گل و من خارمش"}],"url":"https://ganjoor.net/salman/divanss/ghazalss/sh256"}