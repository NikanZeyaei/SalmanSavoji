{"title":"غزل شماره‌ی 353","author":"سلمان ساوجی","abyat":[{"m1":"دلا راه هوا خالی نخواهد بودن از گردی ","m2":"قدم مردانه نه کانجا به گردی می‌رود مردی "},{"m1":"خبر داری که درد او برآوردست گرد از من ","m2":"نماندست از من خاکی به غیر از درد او گردی "},{"m1":"چو گردم در هوا گردان ولیکن بر دلش هرگز ","m2":"نمی‌آیم رها کن تا نیاید بر دلش گردی "},{"m1":"دم لعل لبش خوردیم و زاهد کرد منع ما ","m2":"نکردی منع ما زاهد اگر زین می دمی خوردی "},{"m1":"گهی بر آب باید زد درین ره گاه بر آتش ","m2":"بباید خو فرا کردن به هر گرمی و هر سردی "},{"m1":"ز آب دیده سلمان نهال حسن می‌بالد ","m2":"سحابی تا نمی‌گرید نمی‌خندد رخ وردی "},{"m1":"نه هر رعنا و شی باشد حریف مرد درد او ","m2":"بباید عشق جانان را درون درد پروردی "}],"url":"https://ganjoor.net/salman/divanss/ghazalss/sh353"}