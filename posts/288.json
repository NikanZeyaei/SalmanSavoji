{"title":"غزل شماره‌ی 288","author":"سلمان ساوجی","abyat":[{"m1":"تو می‌روی و بر آنم که در پی تو برانم ","m2":"ولیک گردش گردون گرفته است عنانم "},{"m1":"مگو که اشک مران در پیم، بگو: من مسکین ","m2":"به غیر اشک چه دارم که در پی تو برانم؟"},{"m1":"تو رفتی و من گریان بمانده‌ام، عجب از من ","m2":"بدین طریق که می‌رانم آب دیده بمانم "},{"m1":"برید ما به جز از آب دیده نیست گر از تو ","m2":"اجازه هست بدیده همین دمش بدوانم "},{"m1":"ز جان خویش جدا ماندم، ای فلک مددی ده ","m2":"مرا به خدمت جانان رسان به جان مرسانم "},{"m1":"مرا ز پای در آورد دستبرد فراقت ","m2":"به سر به خدمتت آیم به پای اگر نتوانم "},{"m1":"مرا اگر بخوانی همین بس است که باری ","m2":"ز نامه تو سلامی به نام خویش بخوانم "},{"m1":"به مهر روی تو هر دم منورست ضمیرم ","m2":"به وصف لعل تو هر دم مرصع است زبانم "},{"m1":"تو گفته‌ای که ز سلمان، فتاده‌ایست، چه آید؟","m2":"من اوفتاده‌ام اما چو سایه با تو روانم "}],"url":"https://ganjoor.net/salman/divanss/ghazalss/sh288"}