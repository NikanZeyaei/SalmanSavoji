{"title":"غزل شماره‌ی 20","author":"سلمان ساوجی","abyat":[{"m1":"بی‌گل رویت ندارد، رونقی بستان ما","m2":"بی حضورت، هیچ نوری نیست، در ایوان ما"},{"m1":"گر بسامان سر کویش رسی ای باد صبح","m2":"عرضه داری شرح حال بی سرو سامان ما"},{"m1":"در دل ما، خار غم بشکست و در دل غم، بماند","m2":"چیست یاران، چاره غمهای بی‌پایان ما؟"},{"m1":"دوستان، گویند دل را صبر فرمایید صبر","m2":"چون کنیم ای دوستان، دل نیست در فرمان ما؟"},{"m1":"در فراقش نیست یا رب زندگانی را سبب","m2":"سخت رویی فلک یا سستی پیمان ما"},{"m1":"در فراق دوست، دل، خون گشت و خواهد شد بباد","m2":"دوستان بهر خدا جان شما و جان ما"},{"m1":"در فراقش، بعد چندین شب، شبی خواهم ربود","m2":"می‌شنیدم در شکر خواب از لب سلطان ما"},{"m1":"بار هجر ما، که کوه، از بردن او عاجز است","m2":"چون تحمل می‌کند گویی دل سلمان ما؟"}],"url":"https://ganjoor.net/salman/divanss/ghazalss/sh20"}