{"title":"غزل شماره‌ی 362","author":"سلمان ساوجی","abyat":[{"m1":"رفتی از دست من ای یار و نه آن شهبازی ","m2":"که بدست آورمت، باز به بازی بازی "},{"m1":"بر تو چون آب من ای سرو روان می‌باشم ","m2":"چه شود سایه اگر بر سر من اندازی "},{"m1":"همه آنی همه حسنی همه لطفی همه ناز ","m2":"به چنان حسن و لطافت رسدت گر نازی "},{"m1":"دل و جان دادم و سر نیز فدا می‌کنمت ","m2":"چون کنم چون تو بدین هیچ نمی‌پردازی"},{"m1":"گفته‌ای کار تو می‌سازم اگر خواهی ساخت ","m2":"ز انتظارم به چه می‌سوزی و کی‌ می‌یازی "},{"m1":"سوخت چون عود مرا عشق و بران می‌پوشم ","m2":"دامن از دود درونم نکند غمازی "},{"m1":"پرده گل ز هوا می‌درد و کی ماند ","m2":"غنچه مستور که با باد کند همرازی "},{"m1":"درم خالص قلبم نکند میل خلاص ","m2":"گر تو در بوته غم دم به دمش بگدازی "},{"m1":"پرده بردار ز رخ تا پس ازین بر سلمان ","m2":"زاهد پرده نشین را نرسد طنازی "}],"url":"https://ganjoor.net/salman/divanss/ghazalss/sh362"}