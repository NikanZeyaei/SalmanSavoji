{"title":"غزل شماره‌ی 51","author":"سلمان ساوجی","abyat":[{"m1":"من خیال یار دارم، گر کسی را بر دل است","m2":"کز خیال او شوم، خالی، خیالی باطل است"},{"m1":"چشم عیارش، به قصد خواب هرشب تا سحر","m2":"در کمین مردم چشم است و مردم، غافل است"},{"m1":"عشق، در جان است و می، در جام و شاهد، در نظر","m2":"در چنین حالت، طریق پارسایی، مشکل است"},{"m1":"بر نمی‌دارد حجاب، از هودج لیلی، صبا","m2":"تا خلایق را شود روشن، که مجنون، عاقل است"},{"m1":"ما ز دریاییم، همچون قطره و دریا، زما","m2":"لیکن از ما در میان ما حجابی حایل است"},{"m1":"یار اگر با ما به صورت می کند، بیگانگی","m2":"صورت او را به معنی، آشنایی با دل است"},{"m1":"رحمتی بر جان سلمان کن، که رحمت، واجب است","m2":"ناتوانی را که بار افتاده در آب و گل است"},{"m1":"ناتوان جان را به جان دادن، رسانیدم به لب","m2":"یکدم ای جان خوش برا،کین آخرینت منزل است"}],"url":"https://ganjoor.net/salman/divanss/ghazalss/sh51"}