{"title":"غزل شماره‌ی 259","author":"سلمان ساوجی","abyat":[{"m1":"ماییم به پای تو در افکنده سر خویش","m2":"وز غایت تقصیر سرانداخته در پیش"},{"m1":"انداخت مرا چشم کماندار تو چون تیر","m2":"زان پس که برآورد به دست خودم از کیش"},{"m1":"ای بسته به قصد من درویش میان را","m2":"زنهار میازار به مویی دل درویش"},{"m1":"من شور تو دارم که لبان نمکینت","m2":"دارند بسی حق نمک بر جگر ریش"},{"m1":"ساقی مکن اندیشه، بده می که ندارم","m2":"من مصلحتی با خرد مصلحت اندیش"},{"m1":"ای جان گذری کن که ز هجران تو مردم","m2":"بیجان و جهان خود نتوان زیست ازین بیش"},{"m1":"بازا که من افتاده‌ام و غیر خیالت","m2":"کس بر سر من نیست ز بیگانه و از خویش"},{"m1":"عشاق سر تاج ندارند که دارند","m2":"از خاک کف پای تو تاجی به سر خویش"},{"m1":"گفتم که دهی کام دلم گفت: لبش نی","m2":"سلمان بکش از طالب نوشی ستم نیش"}],"url":"https://ganjoor.net/salman/divanss/ghazalss/sh259"}