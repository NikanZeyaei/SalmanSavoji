{"title":"غزل شماره‌ی 159","author":"سلمان ساوجی","abyat":[{"m1":"مجموع درونی که پریشان تو باشد ","m2":"آزاد اسیری که به زندان تو باشد "},{"m1":"دانی سر و سامان ز که باید طلبیدن؟","m2":"زان شیفته کو بی سر و سامان تو باشد "},{"m1":"من همدم بادم گه و بیگاه که با باد ","m2":"باشد که نسیمی ز گلستان تو باشد "},{"m1":"ای کان ملاحت، همگی زان توام من ","m2":"تو زان کسی باش که اوزان تو باشد "},{"m1":"آن روز که چون نرگسم از خاک برآرند ","m2":"چشمم نگران گل خندان تو باشد "},{"m1":"خواهم سر خود گوی صفت باخت ولیکن ","m2":"شرط است درین سرکه به چوگان تو باشد "},{"m1":"هر کس که کمان خانه ابروی تو را دید ","m2":"شاید به همه کیش که قربان تو باشد "},{"m1":"دامن مکش از دست من امروز و بیندیش ","m2":"زان روز که دست من و دامان تو باشد "},{"m1":"خلقی همه حیران جمال تو و سلمان ","m2":"حیران جمالی که نه حیران تو باشد "}],"url":"https://ganjoor.net/salman/divanss/ghazalss/sh159"}