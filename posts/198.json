{"title":"غزل شماره‌ی 198","author":"سلمان ساوجی","abyat":[{"m1":"خام خم را ز لبت، رنگ اگر وام کنند ","m2":"زاهدان نیز در آن خم طمع خام کنند "},{"m1":"چون برد لعل تو از جام تنم جان کهن ","m2":"ساقیان جان نو آرند و در آن جام کنند "},{"m1":"عاشقان جان ز پی مصلحتی می‌خواهند ","m2":"تا نثار قد و بالای دلارام کنند "},{"m1":"شاهدان را همگی زلف نهادن بر روی ","m2":"غرض آن است که صبح چو منی شام کنند "},{"m1":"با سر زلف تو دلبستگیم دانی چیست؟","m2":"تا که دیوانه زنجیر توام نام کنند "},{"m1":"بلبلان در سحر و شام به آواز بلند ","m2":"صفت قامت آن سرو گل اندام کنند "},{"m1":"مه رخان فلک از خانه برآیند به بام ","m2":"تا تماشای تو هر شام ازین بام کنند "},{"m1":"راه عشق تو نه راهی است که اقدام روند ","m2":"شرح شوق تو نه کاری است که اقلام کنند "},{"m1":"بت پرستان اگر از عشق تو آگاه شوند ","m2":"روی در روی تو و پشت بر اصنام کنند "}],"url":"https://ganjoor.net/salman/divanss/ghazalss/sh198"}