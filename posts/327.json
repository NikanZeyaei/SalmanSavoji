{"title":"غزل شماره‌ی 327","author":"سلمان ساوجی","abyat":[{"m1":"هندوی زلف سرکشت با تو نشسته روبرو ","m2":"حال مشوش مرا با تو گشود مو به مو "},{"m1":"از همه سوی می‌دهد، بوی حبیب لاجرم ","m2":"می‌روم از هوای تو، همچو نسیم سو به سو "},{"m1":"کرد ز سر حال من، مردم شهر را خبر ","m2":"ناله من که می‌رود، خانه به خانه کو به کو "},{"m1":"بر لب جوی نیست چون، قامت او صنوبری","m2":"باورت ار نمی‌شود، خیز به جوی جو به جو"},{"m1":"بس که به بوی وصل خود، هر نفسی دمی زنم","m2":"خون جگر نگر مرا، بسته چو نافه تو به تو"},{"m1":"روی گل و بنفشه را باز چه می‌کنی به پا","m2":"سنبل چین زلف آن، آهوی مشک بو به بو"},{"m1":"من نه چو شانه کرده‌ام در سر طره تو سر","m2":"از چه سبب نشسته است، آینه با تو رو بره رو؟"}],"url":"https://ganjoor.net/salman/divanss/ghazalss/sh327"}