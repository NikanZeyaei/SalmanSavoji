{"title":"غزل شماره‌ی 251","author":"سلمان ساوجی","abyat":[{"m1":"ما از در او دور و چنین بر در و بامش","m2":"باد سحری می‌گذرد، باد حرامش!"},{"m1":"تا بر گل روی از کله‌اش دام نهادی","m2":"مرغان ز هوا روی نهادند به دامش"},{"m1":"ای مرغ ز دام سر زلفش خبرت نیست","m2":"گستاخ از آن می‌گذری، بر سر مباش"},{"m1":"روی تو بهشت است که شهدست لبانش","m2":"لعل تو عقیق است که مشک است ختامش"},{"m1":"آن روی چه رویی است که با آن همه شوکت","m2":"شد شاه ریاحین به همه روی غلامش"},{"m1":"وقت است که سلطان سراپرده انجم","m2":"در مملکت حسن زند سکه بنامش"},{"m1":"وصف مه روی تو و مهر دل سلمان","m2":"از بس که بگفتیم، نگفتیم تمامش"}],"url":"https://ganjoor.net/salman/divanss/ghazalss/sh251"}