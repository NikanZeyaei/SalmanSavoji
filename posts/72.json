{"title":"غزل شماره‌ی 72","author":"سلمان ساوجی","abyat":[{"m1":"در ازل، با تو مرا، شرط و قراری بودست ","m2":"با سر زلف تو نیزم، سرو کاری بودست "},{"m1":"پیش از آن دم، که دمد، خط شب از عارض روی ","m2":"از سر زلف و رخت، لیل و نهاری بودست "},{"m1":"بی کناری و میانی و لبی، پیوسته ","m2":"در میان من و تو، بوس و کناری بودست "},{"m1":"در جهانی که نه گل بود و نه باغ و نه بهار ","m2":"از گل روی توام، باغ بهاری بودست "},{"m1":"زین همه نقش مخالف، که برانگیخته‌اند ","m2":"شد یقینم که غرض، عرض نگاری بودست "},{"m1":"بی گل روی تو در چشم من از باغ وجود ","m2":"هر چه آید، همه خاشاکی و خاری بودست "},{"m1":"بر من این عمر، که در غفلت و وحشت بگذشت ","m2":"به دو چشم تو که خوابی و خماری بودست "},{"m1":"ای دل، از ما ببریدی و نشستی در خاک ","m2":"مگر از رهگذر مات، غباری بودست "},{"m1":"تن به غربت، بنهادی و نیامد، سلمان ","m2":"هیچ یادت که مرا یار و دیاری بودست "}],"url":"https://ganjoor.net/salman/divanss/ghazalss/sh72"}