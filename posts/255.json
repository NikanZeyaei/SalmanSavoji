{"title":"غزل شماره‌ی 255","author":"سلمان ساوجی","abyat":[{"m1":"مست حسنی که ندارد خبر از آفاقش","m2":"چه خبر باشد از احوال دل عشاقش؟"},{"m1":"گر چه یادم نکند، یار منش مشتاقم","m2":"یاد باد آنکه جهانیست چو من مشتاقش"},{"m1":"کرد عهدی سر من کز سر کویش نرود","m2":"گر رود سر نروم من ز سر میثاقش"},{"m1":"دفتر وصف رخش را نتواند پرداخت","m2":"گر ورق‌های گل و لاله شود اوراقش"},{"m1":"عشق زهریست خوش ای دل که ندارد تریاق","m2":"درکش آن زهر هلاهل، مطلب تریاقش"},{"m1":"با چنان روی لطافت ملکش نتوان گفت","m2":"جز به یک روی که باشد ملکی اخلاقش"},{"m1":"خلق گویند که سلمان سخن عشق بپوش","m2":"چه بپوشم که شنیدنش همه آفاقش"}],"url":"https://ganjoor.net/salman/divanss/ghazalss/sh255"}