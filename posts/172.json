{"title":"غزل شماره‌ی 172","author":"سلمان ساوجی","abyat":[{"m1":"نگارینا به صحرا رو، که بستان حله می‌پوشد ","m2":"به شادی ارغوان با گل شراب لعل می‌نوشد "},{"m1":"به گل بلبل همی گوید که نرگس می‌کند شوخی ","m2":"مگر نرگس نمی‌داند که خون لاله می‌جوشد؟"},{"m1":"زبانم می‌دهد سوسن که گرد عشق کمتر گرد ","m2":"مگر سوسن نمی‌داند که عاشق پند ننیوشد؟"},{"m1":"نثار باغ را گردون، به دامن در همی بخشد ","m2":"گل اندر کله زمرد ز خجلت رخ همی پوشد "},{"m1":"مرو زنهار در بستان که گر خاری به نادانی ","m2":"سر انگشت تو بخراشد دلم در سینه بخروشد "},{"m1":"نگارا، گر چنین زیبا میان باغ بخرامی ","m2":"کلاهت لاله برگیرد، قبایت سرو در پوشد "},{"m1":"وگر سلمان میان باغ، بوی زلف تو یابد ","m2":"به دل مهرت خرد، حالی به صد جان باز نفروشد "}],"url":"https://ganjoor.net/salman/divanss/ghazalss/sh172"}