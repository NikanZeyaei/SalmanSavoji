{"title":"غزل شماره‌ی 13","author":"سلمان ساوجی","abyat":[{"m1":"نور چشمی و به مردم، نظری نیست تو را","m2":"آفتابی و بخاکم، گذری نیست، تو را"},{"m1":"مردم از ناله زارم، همه با درد و ضرند","m2":"«لله الحمد» کزین درد سری نیست، تو را"},{"m1":"صبح پیریم، اثر کرد و شبم، روز نشد","m2":"ای شب تیره مگر خود سحری نیست تو را؟"},{"m1":"کار با عشق فتاد، از سرم ای عقل برو","m2":"چه دهی وسوسه، دیدم هنری نیست تورا"},{"m1":"همه خون می‌خورم وز آنچه توان خورد، مگر","m2":"غیر خون بر سر خوان، ما حضری نیست تو را؟"},{"m1":"ناله در سنگ اثر می‌کند، اما چه کنم","m2":"چون از این در دل سنگین اثری نیست تو را"},{"m1":"طایر! در قفس بی‌دری افتادی اگر","m2":"راه یابی، چه کنم بال و پری نیست تو را"},{"m1":"راه بیرون شو اگر، می‌طلبی رو بدرش","m2":"که به غیر از، در او، هیچ دری نیست تو را"},{"m1":"ای فرود آمده عشقت، به سواد دل من!","m2":"از سواد دل سلمان، سفری نیست تو را"}],"url":"https://ganjoor.net/salman/divanss/ghazalss/sh13"}