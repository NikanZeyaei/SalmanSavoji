{"title":"غزل شماره‌ی 150","author":"سلمان ساوجی","abyat":[{"m1":"دلی که شیفته یار دلربا باشد","m2":"همیشه زار و پریشان و مبتلا باشد"},{"m1":"بلی عجب نبود گر بود پریشان حال","m2":"گدا که در طلب وصل پادشا باشد"},{"m1":"بهانه تو رقیب است و نیست این مسموع","m2":"رقیب را چه محل گر تو را رضا باشد"},{"m1":"جفای دشمن و جور رقیب و طعنه خلق","m2":"خوش است بر دل اگر دوست را وفا باشد"},{"m1":"اگر تو را گذری بر من غریب افتد","m2":"و یا تو را نظری بر من گدا باشد"},{"m1":"از آن طرف نپذیرد کمال او نقصان","m2":"وزین طرف شرف روزگار ما باشد"},{"m1":"فگار گشت به خون جگر دل سلمان","m2":"بترس از آنکه بد و نیک را جزا باشد"}],"url":"https://ganjoor.net/salman/divanss/ghazalss/sh150"}