{"title":"غزل شماره‌ی 318","author":"سلمان ساوجی","abyat":[{"m1":"جز بند زلفش ای دل دیوانه جا مکن ","m2":"بس نازک است جانب رویش رها مکن "},{"m1":"از من دلا منال که دادی مرا به دست ","m2":"کاین جور دیده کرد تو بر من جفا مکن "},{"m1":"دیدش نخست دیده و رفتی تو بر اثر ","m2":"خود رفته‌ای و دیده شکایت ز ما مکن "},{"m1":"درد محبتی اگرت در درون بود ","m2":"زنهار جز به داغ جبینش دوا مکن "},{"m1":"سودای مشک خالص اگر داری ای صبا!","m2":"مگذر ز چین زلفش و فکر خطا مکن "},{"m1":"یک روز وعده‌ای به وفایی بده مرا ","m2":"وانگه چنان که عادت توست آن وفا مکن "},{"m1":"ای دوست هر جفا که تو داری بدست خصم ","m2":"بر من بکن و لیک ز خویشم جدا مکن!"},{"m1":"عشاق را کشیدن جور و جفاست خو ","m2":"سلمان برو به مهر و وفا خو فرا مکن "}],"url":"https://ganjoor.net/salman/divanss/ghazalss/sh318"}