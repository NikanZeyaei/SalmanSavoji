{"title":"غزل شماره‌ی 136","author":"سلمان ساوجی","abyat":[{"m1":"یارم به وفا وعده بسی داد و جفا کرد","m2":"هر وعده که آنم به جفا داد، وفا کرد"},{"m1":"مهر تو بر آیینه دل پرتوی انداخت","m2":"ماننده ماه نوم انگشت نما کرد"},{"m1":"هر جور که دیدم ز جهان، جمله جفا بود","m2":"این بود جفایش که مرا از تو جدا کرد"},{"m1":"مسکین سر زلفت که صبا رفت و کشیدش","m2":"بر بویش اگر مست نگشت از چه رها کرد؟"},{"m1":"بر زلف تو تا این دل یکتا بنهادم","m2":"بار دل من زلف تو را پشت دوتا کرد"},{"m1":"هرچند که چشم تو خدنگ مژه آراست","m2":"زد بر هدف سینه، بر آنم که خطا کرد"},{"m1":"شد باد صبا بر دل من سرد از آن روز","m2":"کو رفت و حدیث سر زلفت همه جا کرد"},{"m1":"سلمان اگر از عشق بنالد، مکنش عیب!","m2":"با او غم عشق تو چه گویم که چها کرد؟"},{"m1":"بلبل مکن از گل گله بسیار، که آورد","m2":"صد برگ برای تو و کارت به نوا کرد"}],"url":"https://ganjoor.net/salman/divanss/ghazalss/sh136"}