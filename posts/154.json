{"title":"غزل شماره‌ی 154","author":"سلمان ساوجی","abyat":[{"m1":"صنمی اگر جفایی کند آن جفا نباشد","m2":"ز صنم جفا چه جویی که درو وفا نباشد؟"},{"m1":"ز حبیب خود شنیدم که به نزد ما جمادی","m2":"به از آن وجود باشد که درو هوا نباشد"},{"m1":"چو به حسرت گلت گل، شوم از گلم گیاهی","m2":"ندمد که بوی مهر تو در آن گیا نباشد"},{"m1":"ز خمار سر گرانم، قدحی بیار ساقی","m2":"که از آن مصدعی را به ازین دوا نباشد"},{"m1":"به نسیم می، چنان کن ملکان کاتبان را","m2":"که به هیچشان شعور از بد و نیک ما نباشد"},{"m1":"به شکستگان شنیدم که همی کنی نگاهی","m2":"به من شکسته آخر نظرت چرا نباشد؟"},{"m1":"ملکیم گفت: سلمان به دعای شب وصالش","m2":"بطلب که حاجت الا به دعا روا نباشد؟"},{"m1":"دل خسته نیست با من که ز دل کنم دعایش","m2":"چه کنم دعا که بی‌دل اثر دعا نباشد"}],"url":"https://ganjoor.net/salman/divanss/ghazalss/sh154"}