{"title":"غزل شماره‌ی 203","author":"سلمان ساوجی","abyat":[{"m1":"آنجا که عشق آمد کجا پند و خرد را جا بود؟","m2":"در معرض خورشید، کی نور سها پیدا بود؟"},{"m1":"رندیست کار بیدلان، تقوی شعار زاهدان","m2":"آری دلا هر کسوتی، بر قامتی زیبا بود"},{"m1":"آنکس که آرد در نظر، روی چنان و همچنان","m2":"عقلش بود بر جا عجب گر عقل او بر جا بود"},{"m1":"من در شب سودای او، دل خوش به فردا می‌کنم","m2":"لیکن شب سودای او ترسم که بی فردا بود"},{"m1":"گرچه سخن راندم بلند، از وصف قدش قاصرم","m2":"هر چیز کاید در نظر، قدش از آن بالا بود"},{"m1":"گفتم که بالای خوشت، اما بلایی می‌دهد","m2":"گفتی: بلی در راه ما، این باشد و آنها بود"},{"m1":"او ریخت خون چشم من، دامن گرفت از خون مرا","m2":"او می‌کند بر ما ستم، لیکن گناه از ما بود"},{"m1":"تابی ز شمع روی او، گر در تو گیرد مدعی!","m2":"آنگه بدانی کزچه رو پروانه نا پروا بود؟"},{"m1":"در آب می‌جستم تو را دل گفت: کای سلمان بیا!","m2":"در بحر عشقش غوص کن، کان در درین دریا بود"}],"url":"https://ganjoor.net/salman/divanss/ghazalss/sh203"}