{"title":"غزل شماره‌ی 337","author":"سلمان ساوجی","abyat":[{"m1":"سرو سهی که کارش بالا بود همیشه","m2":"پیش تو دست بر هم بر پا بود همیشه"},{"m1":"از تنگی دهانت یک ذره گفته باشد","m2":"هر ذره کو به وصفت گویا بود همیشه"},{"m1":"تا شاهد جمالت مستور باشد از من","m2":"اشکم میان مردم رسوا بود همیشه"},{"m1":"دل در هوای زلف مجنون رود مسلسل","m2":"جان از خیال رویت شیدا بود همیشه"},{"m1":"جای دل است کویت ز آنجا مران به جورش","m2":"بگذار تا دل من بر جا بود همیشه"},{"m1":"انوار عکس رویت در دیه و دل من","m2":"چون می در آبگینه پیدا بود همیشه"},{"m1":"هرلحظه چشمهایت بر هم زنند مجلس","m2":"آری میان مستان اینها بود همیشه"},{"m1":"آباد چون بماند آن دل که در سوادش","m2":"از ترک تاز چشمت یغما بود همیشه؟"},{"m1":"آن دل که در دو عالم خواهد که با تو باشد","m2":"باید که از دو عالم تنها بود همیشه"},{"m1":"آنکس که از دو زلفت مویی خرد به جانی","m2":"زان حلقه حاصل او سودا بود همیشه"},{"m1":"تا در کنارم آید یک روز چون تو دری","m2":"از خون کنار سلمان دریا بود همیشه"}],"url":"https://ganjoor.net/salman/divanss/ghazalss/sh337"}