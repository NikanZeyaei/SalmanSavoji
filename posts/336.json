{"title":"غزل شماره‌ی 336","author":"سلمان ساوجی","abyat":[{"m1":"ای آنکه رخ و زلف تو آرایش دیده","m2":"گردیده بسی دیده و مثل تو ندیده"},{"m1":"از گوشه بسی گوشه نشین را که ببینی","m2":"در میکده‌ها چشم سیاه تو کشیده"},{"m1":"چشمت به اشارت دل من برد و فدایت","m2":"چیزی که اشارت کنی ای دوست بدیده!"},{"m1":"زلف تو بپوشد سراپای قدت را","m2":"آن شعر قبایی است به قد تو بریده"},{"m1":"سربسته حدیثی است مرا با تو چو مویت","m2":"فی الجمله حدیثی است به گوش تو رسیده"},{"m1":"چشمم به مژه قصه شوق تو نوشته","m2":"دل خون شد و آنگه ز سر خامه چکیده"},{"m1":"ناصح سخن بوالعجم می‌شنواند","m2":"سلمان همه عمر این سخن از کس نشنیده"}],"url":"https://ganjoor.net/salman/divanss/ghazalss/sh336"}