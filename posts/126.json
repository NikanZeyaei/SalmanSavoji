{"title":"غزل شماره‌ی 126","author":"سلمان ساوجی","abyat":[{"m1":"جان زندگی از چشمه پرنوش تو دارد ","m2":"دل، بستگی از سنبل خاموش تو دارد "},{"m1":"ای دانه و دام دل ما، حلقه کویت ","m2":"باز آی که دل، منتظر گوش تو دارد "},{"m1":"دوشت، همه قصد طرف خاطر ما بود ","m2":"امشب سر زلفت، طرف دوش تو دارد "},{"m1":"رنگی که سمن یابد، از اقدام تو یابد ","m2":"بویی که صبا دارد، از آغوش تو دارد "},{"m1":"در شرح پراکندگی ماست، وگرنه ","m2":"زلف این همه سر، بهر چه در دوش تو دارد؟"},{"m1":"از نیش، نیندیشد و از زهر، نترسد ","m2":"هر کس که هوای لب چون نوش تو دارد "},{"m1":"این جوشش خون جگر و غلغل سلمان ","m2":"زان است که دیگ هوسش، جوش تو دارد "}],"url":"https://ganjoor.net/salman/divanss/ghazalss/sh126"}