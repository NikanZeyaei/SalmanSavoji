{"title":"غزل شماره‌ی 224","author":"سلمان ساوجی","abyat":[{"m1":"مرا از آینهٔ سخت روی سخت آید","m2":"که در برابر روی تو روی بنماید"},{"m1":"چو شانه دست به دندان اگر برم شاید","m2":"که شانه در سر زلف تو دست می‌ساید"},{"m1":"لطیفه‌ایست دهان تو تا که دریابد","m2":"دقیقه‌ایست میان تو تا که بگشاید"},{"m1":"عروس گل ز جمال تو چون خجل نشود","m2":"سپیده دم که به گلگونه رخ بیاراید"},{"m1":"سر مراز سعادت به دولت عشقت","m2":"جز آستان درت هیچ در نمی‌باید"},{"m1":"عروس خاطر سلمان که با لبت پیوند","m2":"کند هر آیینه زین گونه گوهری زاید"}],"url":"https://ganjoor.net/salman/divanss/ghazalss/sh224"}