{"title":"غزل شماره‌ی 179","author":"سلمان ساوجی","abyat":[{"m1":"سلام حال بیماران رسانیدن صبا داند","m2":"ولی او نیز بیمارست و می‌ترسم که نتواند"},{"m1":"صبا شوریده سودای زلف اوست می‌ترسم","m2":"که گستاخی کند ناگه بران در، حلقه جنباند"},{"m1":"هوس دارم که درپیچم میانه نامه‌اش خود را","m2":"چه می‌پیچم درین سودا مرا چون او نمی‌خواند"},{"m1":"اگر صدباره گرداند به سر چون خامه کاتب را","m2":"محال است این که تا باشد سر از خطش بپیچاند"},{"m1":"سخن در شرح هجرانش، چه رانم کاندر میدان؟","m2":"قلم کو می‌رود چون آب، بر جا خشک می‌ماند"},{"m1":"به مشتاقان خود وقتی که لطفش نامه فرماید","m2":"چه باشد نام درویشی اگر در نامه گنجاند"},{"m1":"نهاده چشم بر راه است سلمان تا کجا بادی","m2":"ز راهش خیزد از گرد رهش بر دیده بنشاند؟"}],"url":"https://ganjoor.net/salman/divanss/ghazalss/sh179"}