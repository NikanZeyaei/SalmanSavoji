{"title":"غزل شماره‌ی 188","author":"سلمان ساوجی","abyat":[{"m1":"هر شبی سودای چشمش بر سرم غوغا کند","m2":"غمزه‌اش صد فتنه در هر گوشه‌ای پیدا کند"},{"m1":"از می سودای چشمت خوش برآید جان من","m2":"سر خوش است امشب خمار مستیش فردا کند"},{"m1":"پایه من بر سر بازار سودایش شدست","m2":"چون بدین مایه کسی با چون تویی سودا کند"},{"m1":"رخت عقلم می‌برد چشمت چه می‌آید ز عقل","m2":"می‌دهد تشویش من بگذار تا یغما کند"},{"m1":"در چمن گر ناز سروت را ببیند سروناز","m2":"از خجالت سر عجب باشد که بر بالا کند"},{"m1":"در ره عشق تو من سر می‌نهم بر جای پای","m2":"عشق اگر کاری کند فی‌الجمله پا بر جا کند"},{"m1":"گر کند میل وفایی باشدش با دیگران","m2":"ور جفایش در دل آید آن جفا بر ما کند"},{"m1":"رفت هر جا اشک ما چندان‌که ما را برد آب","m2":"چند خود را در میان مردمان رسوا کند"},{"m1":"همدمم باد است و راز دل نمی‌گویم به باد","m2":"باد غماز است و می‌ترسم حکایت وا کند"},{"m1":"ابرویت پیوسته می‌گردد به هرجا تا کجا","m2":"همچو سلمان عارفی را واله و شیدا کند"}],"url":"https://ganjoor.net/salman/divanss/ghazalss/sh188"}