{"title":"غزل شماره‌ی 176","author":"سلمان ساوجی","abyat":[{"m1":"جان چو بشنید که آن جان جهان باز آمد ","m2":"از سر راه عدم رقص کنان باز آمد "},{"m1":"ای دل رفته ز پیش من و آزرده به جان ","m2":"لطف کن با من و باز آی که جان باز آمد "},{"m1":"صبح اقبال من از کوه امل سر بر زد ","m2":"بخت بیدار من از خواب گران باز آمد "},{"m1":"رفت و می‌گفت که ‌آیم ز درت روزی باد","m2":"هر چه او گفت ازین باب بدان باز آمد"},{"m1":"بس که چشمم چو صراحی ز غمش خون بگریست","m2":"تا به کامم چو قدح خنده زنان باز آمد"},{"m1":"عمر ماضی چو خبر یافت به استقبالش","m2":"حالی از راه بپیچید عنان باز آمد"},{"m1":"در پی او دل سرگشته نایافته کام","m2":"رفت و گردید همه کون و مکان باز آمد"},{"m1":"چه طپی ای تن خشکیده چو ماهی در خشک!","m2":"جان بپرور که به جوی آب روان باز آمد"},{"m1":"جان بر افشان به هوایش چو نسیم ای سلمان!","m2":"که بهار تو علیرغم خزان باز آمد"}],"url":"https://ganjoor.net/salman/divanss/ghazalss/sh176"}