{"title":"غزل شماره‌ی 107","author":"سلمان ساوجی","abyat":[{"m1":"سر، در رهش، نهادم و کاری به سر، نرفت ","m2":"با او به هیچ حیله مرا دست، در نرفت "},{"m1":"پایم ز دست رفت و نیامد رهم، به سر ","m2":"در راه او برفت سرم، پا اگر نرفت "},{"m1":"بیچاره را چو در طلبش، پای، سست گشت ","m2":"برخاست تا به سر، برود هم به سر نرفت "},{"m1":"مسکین دلم، به کوی تو رفت و مقیم شد ","m2":"دیگر از آن مقام به جایی دگر نرفت "},{"m1":"گفتم منش، که از سر آن زلف، در گذر ","m2":"ز آنجا که بود یک سر مو، پیشتر نرفت "},{"m1":"دل تا درآورد، ز درش، با وصال دوست ","m2":"از هر دری، درآمد و کاری بدر نرفت "},{"m1":"پروردمت به خون جگر، سالها چو مشک ","m2":"وانگه چه خون که از تو مرا در جگر نرفت "},{"m1":"از آنچه رفت بر سر ما، از هوای دوست ","m2":"بر شمع، شمه‌ای ز هوای سحر، نرفت "},{"m1":"نگرفت در تو قصه سلمان و شب نبود ","m2":"کاتش ز سوز او به سر شمع، در نرفت "}],"url":"https://ganjoor.net/salman/divanss/ghazalss/sh107"}