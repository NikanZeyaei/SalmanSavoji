{"title":"غزل شماره‌ی 261","author":"سلمان ساوجی","abyat":[{"m1":"می‌کند غارت صبر و دل و دین سودایش","m2":"آنکه او هیچ ندارد، چه غم از یغمایش؟"},{"m1":"گر دل و جان من دلشده بودی بر جای","m2":"کردمی در دل و جان جای چو بودی رایش"},{"m1":"رقم هستی من عاقبت از لوح وجود","m2":"برود لیک بماند اثر سودایش"},{"m1":"لایق ضرب محبت نبود هر قلبی","m2":"که ز اخلاص حکایت نکند سیمایش"},{"m1":"خواب ما را ز خیالش بنمود اسبابی","m2":"بعد از آن روز ندیدیم بخواب آسایش"},{"m1":"دست در دامن او می‌زنم و می‌کشمش","m2":"تا بر غم سر من سر ننهد در پایش"},{"m1":"عجب آن است که در بزم ریاحین گل را","m2":"زیر شمشاد نشانند و تو بر بالایش"},{"m1":"در پی باد صبا چند رود سرگردان","m2":"دل به بوی شکن طره عنبر سایش"},{"m1":"که خبر یابد از آمد شدن پیک نسیم","m2":"که ز بوی سر زلف تو کند رسوایش"},{"m1":"غم عشق تو چه خوش می‌خورد اولی خونم","m2":"که به پالوده‌ام از دیده خون پالایش"},{"m1":"هر که امروز به خلوت نفسی با تو نشست","m2":"غالبا رغبت جنت نبود فردایش"},{"m1":"در شب تیره زلفت دل سلمان گم شد","m2":"شمعی از چهره بر افروز و رهی بنمایش"}],"url":"https://ganjoor.net/salman/divanss/ghazalss/sh261"}