{"title":"غزل شماره‌ی 245","author":"سلمان ساوجی","abyat":[{"m1":"زلفین سیه خم به خم اندر زده‌ای باز","m2":"وقت من شوریده به هم بر زده‌ای باز"},{"m1":"زان روی نکو چشم بدان دور که امروز","m2":"بر مه زده‌ای طعنه و در خور زده‌ای باز"},{"m1":"از غالیه رسمی زده‌ای بر گل و شکر","m2":"امروز همه بر گل و شکر زده‌ای باز"},{"m1":"بر ساغر عیشم زده‌ای سنگ ولیکن","m2":"با تو چه توان گفت که ساغر زده‌ای باز؟"},{"m1":"من سر چو قلم بر خط سودای تو دارم","m2":"با اینکه من سر زده را سرزده‌ای باز"},{"m1":"از دود من سوخته زنهار حذر کن!","m2":"کاتش به من سوخته دل در زده‌ای باز"},{"m1":"نقد سره قلب که پالوده‌ام از چشم","m2":"بر سکه رویم همه بارز زده‌ای باز"},{"m1":"شبها ز غمت راست کبوتر دل سلمان","m2":"دریاب که بر صید کبوتر زده‌ای باز"}],"url":"https://ganjoor.net/salman/divanss/ghazalss/sh245"}