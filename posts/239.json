{"title":"غزل شماره‌ی 239","author":"سلمان ساوجی","abyat":[{"m1":"سالک راه تو را با مالک رضوان چه کار؟","m2":"عابدان قبله را با کفر و با ایمان چه کار؟"},{"m1":"طالب درمان نه مرد کار درد عاشقی است","m2":"دردمندان غمت را با غم درمان چه کار؟"},{"m1":"صحبت گل را و دل را، هر دو عالم واسطه","m2":"وصل جانانست ورنی جسم را با جان چه کار؟"},{"m1":"چون زلیخای هوایت دامن جانم گرفت","m2":"یوسف جان مرا در بند و در زندان چه کار؟"},{"m1":"عقل می‌گوید که این راهی است بی‌پایان مرو","m2":"گو برو عقلا تو را با بی سرو سامان چه کار؟"},{"m1":"جان سپر کردیم و می‌جوییم زخمش را به جان","m2":"هر که او را نیست این قوت درین میدان چه کار؟"},{"m1":"مدعی را از جمالش نیست خطی، کان چمن","m2":"عندلیبان راست، زاغان را در آن بستان چه کار؟"},{"m1":"کار من عشق است و مذهب عاشقی و هر کسی","m2":"مذهبی دارد تو را با مذهب سلمان چه کار؟"}],"url":"https://ganjoor.net/salman/divanss/ghazalss/sh239"}