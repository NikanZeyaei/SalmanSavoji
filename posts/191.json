{"title":"غزل شماره‌ی 191","author":"سلمان ساوجی","abyat":[{"m1":"هر زمان عشقش سر از جایی دگر بر می‌کند","m2":"سوزش اندر هر سری سودای دیگر می‌کند"},{"m1":"با کمال خویشتن بینی، نمی‌دانم چرا؟","m2":"هر زمان آیینه را با خود برابر می‌کند"},{"m1":"صورت ماهیت رویش نمی‌بیند کسی","m2":"هر کسی با خویشتن نقشی مصور می‌کند"},{"m1":"جان همی سوزد مرا چون عود و از انفاس من","m2":"بوی جان می‌آید و مجلس معطر می‌کند"},{"m1":"سینه‌ام پر آتش است و دم نمی‌یارم زدن","m2":"زانکه گر لب می‌گشایم دود سر بر می‌کند"},{"m1":"در فراقش می‌نویسم نامه‌ای وز دست من","m2":"خامه خون می‌گرید و خط خاک بر سر می‌کند"},{"m1":"شرح سودای دل ریشم، سواد نامه را","m2":"چون سواد چشم من هر دم به خون تر می‌کند"},{"m1":"بوی انفاس نسیم خاک کویت می‌دهد","m2":"زان روایتها که باد روح پرور می‌کند"},{"m1":"گر غم عشقت مجرد ساخت سلمان را چه شد؟","m2":"کوی عشق است اینکه سلمان را قلندر می‌کند"}],"url":"https://ganjoor.net/salman/divanss/ghazalss/sh191"}