{"title":"غزل شماره‌ی 57","author":"سلمان ساوجی","abyat":[{"m1":"فراق روی تو از شرح و بسط، بیرون است ","m2":"زما مپرس، که حال درون دل، چون است "},{"m1":"به خون نوشته‌ام، این نامه را که خواهی خواند","m2":"اگر چه دود درونم، نشسته در خون است "},{"m1":"نکرد آتش شوق درون قلم ظاهر ","m2":"مگر ز شوق قلم دود رفته بیرون است "},{"m1":"نمی‌کنم سخن اشتیاق، کان تقدیر ","m2":"ز طرف حرف و زحد عبارت، افزون است "},{"m1":"بیا و قصه حالم بخوان، که بر رخ من ","m2":"نوشته دیده، به خطی، چو در مکنون است "},{"m1":"خیال روی تو دارم، مقام در چشمم ","m2":"سرشک چشمم، از آن رو مقیم گلگون است "},{"m1":"دل مقید سلمان، اسیر آن لیلی است ","m2":"که در سلاسل زلفش، هزار مجنون است "}],"url":"https://ganjoor.net/salman/divanss/ghazalss/sh57"}