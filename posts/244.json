{"title":"غزل شماره‌ی 244","author":"سلمان ساوجی","abyat":[{"m1":"در مسجد چه زنی اینک در میکده باز","m2":"خیز مردانه قدم در نه و خود را در باز"},{"m1":"مست رو بر در میخانه که مستان خراب","m2":"نکنند از پی هشیار در میکده باز"},{"m1":"تا به دردی قدح جامه نمازی نکنی","m2":"چون صراحی نتوان پیش بتان برد نماز"},{"m1":"کشته عشق بتانیم، زهی عشرت و عیش!","m2":"مفلس کوی مغانیم، زهی نعمت و ناز!"},{"m1":"بر سر کوی یقین کعبه و بتخانه یکی است","m2":"راه کوته کن و بر خویش مکن کار دراز"},{"m1":"«هوی» صوفی چه کنی؟ آن همه رزق است و فریب","m2":"«های» مستان بشنو، کز سر سوزست و نیاز"},{"m1":"مجلس خلوت انس است و حریفان سرمست","m2":"مطربان پرده در و غمزه ساقی غماز"},{"m1":"خون قرابه بریزند که خود ریختنی است","m2":"خون آن ساده که پنهان نکند جوهر راز"},{"m1":"به زبانی که ندانند به جز سوختگان","m2":"می‌کند شمع بیابانی ز سر سوز و نیاز"},{"m1":"حبذا حالت پروانه که در کوی حبیب","m2":"به هوای دل خود می‌کند آخر پرواز!"},{"m1":"آنکه هوش و دل و دین برد به تاراج و برفت","m2":"گو تو باز آی که ما آمده‌ایم از همه باز"},{"m1":"بنوازم ز ره لطف که سلمان امروز","m2":"در مقامی است که جز ناله ندارد دمساز"}],"url":"https://ganjoor.net/salman/divanss/ghazalss/sh244"}