{"title":"غزل شماره‌ی 140","author":"سلمان ساوجی","abyat":[{"m1":"ناتوان چشم توام گرچه به زنهار آورد","m2":"ناتوان دردسری بر سر بیمار آورد"},{"m1":"چشم مخمور تو را یک نظر از گوشه خویش","m2":"مست و سودا زده‌ام بر در خمار آورد"},{"m1":"عقل را بوی سر زلف تو از کار ببرد","m2":"عشق را شور می لعل تو در کار آورد"},{"m1":"صفت صورت روی تو به چین می‌کردند","m2":"صورت چین ز حسد روی به دیوار آورد"},{"m1":"منکر باده پرستان لب لعلت چو بدید","m2":"هم به کفر خود و ایمان من اقرار آورد"},{"m1":"خار سودای تو در دل به هوای گل وصل","m2":"بنشاندیم و همه خون جگر بار آورد"},{"m1":"با رخ و زلف تو گفتم که به روز آرم شب","m2":"عاقبت هجر تو روزم به شب تار آورد"},{"m1":"گوییا دود کدامین دل آشفته مرا","m2":"به کمند سر زلف تو گرفتار آورد؟"},{"m1":"رخ ز دیدار تو یک ذره نتابد سلمان","m2":"که مرا مهر تو چون ذره پدیدار آورد"}],"url":"https://ganjoor.net/salman/divanss/ghazalss/sh140"}