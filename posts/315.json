{"title":"غزل شماره‌ی 315","author":"سلمان ساوجی","abyat":[{"m1":"سر کویش هوس داری، خرد را پشت پایی زن ","m2":"درین اندیشه یکرو شو، دو عالم را قفایی زن "},{"m1":"طریق عشق می‌ورزی خرد را الوداعی گو ","m2":"بساط قرب می‌خواهی بلا را مرحبایی زن"},{"m1":"چو آراید غمش خوانی که باید خورد خون آنجا ","m2":"دلا تنها مخور خوان را به زیر لب صلایی زن "},{"m1":"ز بازار خرد سودی، نخواهی دید جز سودا ","m2":"بکوی عاشقی در شو، در عزلت سرایی زن "},{"m1":"صبوح می پرستانست همین ساقی شرابی ده ","m2":"سماع بینوایانست هان مطرب نوایی زن "},{"m1":"مرا تیر تو سخت آید که بر بیگانگان آید ","m2":"چو زخمی می‌زنی باری، بیا بر آشنایی زن "},{"m1":"غمش دریای بی‌پایان و ما را دستگیری نه ","m2":"گذشت آب از سرت سلمان چه پایی دست و پایی زن؟"}],"url":"https://ganjoor.net/salman/divanss/ghazalss/sh315"}