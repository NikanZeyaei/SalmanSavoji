{"title":"غزل شماره‌ی 49","author":"سلمان ساوجی","abyat":[{"m1":"تا به هوای تو دل، از سر جان، برنخاست","m2":"از دل بی‌طاقتم، بار گران ، برنخاست"},{"m1":"عشق تو تا جان و دل، خواست، که یغما کند","m2":"تا جگرم خون نکرد، از سر آن، برنخاست"},{"m1":"بر دل نازک تو را، بود غباری، ز من","m2":"تا نشدم خاک ره، آن زمیان، برنخاست"},{"m1":"سرو نخوانم تورا، کز لب جوی بهشت","m2":"چون قد زیبای تو، سرو روان برنخاست"},{"m1":"زلف پریشان تو، باد به هم برزند","m2":"کز دل سودا زده، آه و فغان بر نخاست "},{"m1":"بیش به تیغ ستم، خون غریبان، مریز","m2":"ظلم مکن در جهان، امن و امان برنخاست"},{"m1":"پرتو مهر تو تا، بر دل سلمان، بتافت","m2":"ذره صفت از هوا، رقص کنان، برنخاست"}],"url":"https://ganjoor.net/salman/divanss/ghazalss/sh49"}