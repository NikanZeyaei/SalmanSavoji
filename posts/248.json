{"title":"غزل شماره‌ی 248","author":"سلمان ساوجی","abyat":[{"m1":"هست پیغامی مرا کو قاصدی مشکین نفس","m2":"سست می‌جنبد صبا ای صبح کار توست و بس"},{"m1":"پیش خورشید مرا کاریست وانگه غیر صبح","m2":"کیست کو در پیش خورشیدی تواند زد نفس؟"},{"m1":"ای نسیم صبح بگذر بر شبستانی که گشت","m2":"آفتاب از نور شمع آن شبستان مقتبس"},{"m1":"با مه من گو فلان گفت: از غمت بر آسمان","m2":"می‌رسد فریاد من ای مه به فریادم برس!"},{"m1":"من چو چشم ناتوانت خفته‌ام بیمار و نیست","m2":"جز خیال ابروانت بر سر من هیچکس"},{"m1":"بارها از شوق رویت جان من می‌رفت باز","m2":"از قفا سودای مویت می‌کشیدش باز پس"},{"m1":"در دو عالم یک هوس داریم و آن دیدار توست","m2":"می‌رود جان و نخواهد رفتن از جان این هوس"},{"m1":"می‌فرستم هدهدی هر دم به پیشت وز حسد","m2":"می‌زند طوطی جانم خویشتن را بر قفس"},{"m1":"باز دست آموزم و سررشته‌ام در دست توست","m2":"خواه چون بازم بخوان خواهی برانم چو مگس"},{"m1":"نیست سلمان کم ز خاری و خسی دامن مکش","m2":"ای گل خندان و ای آب حیات از خار و خس"}],"url":"https://ganjoor.net/salman/divanss/ghazalss/sh248"}