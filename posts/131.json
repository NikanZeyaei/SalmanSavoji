{"title":"غزل شماره‌ی 131","author":"سلمان ساوجی","abyat":[{"m1":"نه قاصدی که پیامی، به نزد یار برد","m2":"نه محرمی، که سلامی بدان دیار، برد"},{"m1":"چو باد راهروی صبح خیز می‌خواهم","m2":"که ناله سحر به گوش یار برد"},{"m1":"صبا اگر چه رسول من است بیمار است","m2":"بدین بهانه مبادا که روزگار برد"},{"m1":"فتاده‌ایم به شهری غریب و یاری نیست","m2":"که قصه‌ای ز فقیری به شهریار برد"},{"m1":"من آن نیم که توانم بدان دیار شدن","m2":"صبا مگر ز سر خاک من غبار برد"},{"m1":"تو اختیار منی از جهانیان و جهان","m2":"در آن هوس که ز دست من اختیار برد"},{"m1":"غلام ساقی لعل توام که چاره من","m2":"به جرعه می‌نوشین خوشگوار برد"},{"m1":"بیار ساقی از آن می که می‌پرستان را","m2":"دمی به کار بدارد، دمی ز کار برد"},{"m1":"می میار که درد سر و خمار آرد","m2":"از آن می آرد که هوش آرد و خمار برد"},{"m1":"هزار بار دلم هست و در میان دل نیست","m2":"در این میان دل سلمان کدام بار برد؟"}],"url":"https://ganjoor.net/salman/divanss/ghazalss/sh131"}