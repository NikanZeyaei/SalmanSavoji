{"title":"غزل شماره‌ی 118","author":"سلمان ساوجی","abyat":[{"m1":"من امروز، از میی مستم، که در ساغر نمی‌گنجد ","m2":"چنان شادم، که از شادی، دلم در بر نمی‌گنجد "},{"m1":"ز سودایت برون کردم، کلاه خواجگی، از سر ","m2":"به سودایت که این افسر، مرا در سر، نمی‌گنجد "},{"m1":"بران بودم که بنویسم، مطول، قصه شوقت ","m2":"چه بنویسم، که در طومار و در دفتر، نمی‌گنجد "},{"m1":"به عشق چنبر زلفت، چه باک، از چنبر چرخم ","m2":"سرم تا دارد این سودا، در آن چنبر، نمی‌گنجد "},{"m1":"همه شب، دوست می‌گردد، به گرد گوشه دلها ","m2":"که جز تو در دل تنگم، کسی دیگر، نمی‌گنجد "},{"m1":"حدیثی زان دهن گفتم، رقیبم گفت: زیر لب ","m2":"برو سلمان، که هیچ اینجا، حکایت در نمی‌گنجد "}],"url":"https://ganjoor.net/salman/divanss/ghazalss/sh118"}