{"title":"غزل شماره‌ی 230","author":"سلمان ساوجی","abyat":[{"m1":"وصلت به جان خریدن، سهل است، اگر برآید ","m2":"جان می‌دهم درین پی باشد مگر برآید "},{"m1":"در کار بینوایان، گر یک نظر گماری ","m2":"کار من و چو صد من، زان یک نظر برآید "},{"m1":"در جان هر که گیرد، از سوز عشق آتش ","m2":"با سوختن چو شمعش، اول ز سر برآید "},{"m1":"آتش فتاد در من، هان روشنایی از من ","m2":"از من نعوذ بالله، دودی اگر برآید "},{"m1":"ما خاک آستانت، دانیم و بس که ما را ","m2":"کاری اگر برآید، زین رهگذر برآید "},{"m1":"در صبر کوش سلمان کین کار عشق جانان ","m2":"کار دلست و هرگز کی بی جگر برآید "},{"m1":"نومید تا نگردی زین درگه گر امیدت ","m2":"این بار بر نیاید بار دگر برآید "}],"url":"https://ganjoor.net/salman/divanss/ghazalss/sh230"}