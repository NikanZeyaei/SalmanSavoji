{"title":"غزل شماره‌ی 26","author":"سلمان ساوجی","abyat":[{"m1":"ای گل رخسار تو! برده ز روی گل، آب","m2":"صحبت گل را رها کرده ببویت گلاب"},{"m1":"سایه سرو تو ساخت، پایه بختم، بلند","m2":"نرگس مست تو کرد، خانه عقلم خراب"},{"m1":"عشق رخت دولتی است، باقی و باقی فنا","m2":"خاک درت شربتی است، صافی و عالم سراب"},{"m1":"سر جمالت به عقل، در نتوان یافتن","m2":"خود به حقیقت نجست، کس به چراغ، آفتاب"},{"m1":"گرچه رخت در حجاب، می‌رود از چشم ما","m2":"پرده ما می‌درد حسن رخت، بی حجاب"},{"m1":"طرف عذار از نقاب، باز نما یک نظر","m2":"ورچه کسی بر نبست، طرفی از او جز نقاب"},{"m1":"دولت دیدار را، دیده ندانست، قدر","m2":"می‌طلبد لا جرم، نقش خیالش در آب"},{"m1":"سرو سرافراز من، سایه ز من برنگیر","m2":"ماه جهان تاب من، چهره ز من برمتاب"},{"m1":"بی تو من و خواب و خور؟، این چه تصور بود؟","m2":"سینه عشاق و خور دیده مشتاق و خواب؟"},{"m1":"ساقی مجلس بده! باده که خواهیم رفت","m2":"ما به هوای لبش، در سر می، چون حباب"},{"m1":"خاطر سلمان ازین، خرقه ازرق گرفت","m2":"خیز که گلگون کنیم، جامه، به جام شراب"}],"url":"https://ganjoor.net/salman/divanss/ghazalss/sh26"}