{"title":"غزل شماره‌ی 152","author":"سلمان ساوجی","abyat":[{"m1":"ما را که شور لعلش، در سر مدام باشد","m2":"سودای باده پختن، سودای خام باشد"},{"m1":"از جام باده حاصل، یک ساعت است مستی","m2":"وز شکر لب او، سکری مدام باشد"},{"m1":"با قد تو صنوبر، در چشم ما نیاید","m2":"او کیست تا قدت را، قایم مقام باشد؟"},{"m1":"جان خواست لعلت از من، گر می‌برد حلالش","m2":"جان تا لب تو خواهد، بر من حرام باشد"},{"m1":"ساقی به ناتمامان، می ده تمام و از ما","m2":"بگذر که پختگان را، بویی تمام باشد"},{"m1":"با این همه غم دل، گر می‌کنی قبولم","m2":"اقبال هندوی من، شادی غلام باشد"},{"m1":"ای صد هزار طالب، جویای درد عشقت!","m2":"مخصوص این سعادت، تا خود کدام باشد؟"},{"m1":"در سلک بندگانت گر نیست نام ما را","m2":"در نامه گدایان، باشد که نام باشد"},{"m1":"صبح ازل نشستم، بر آستان عشقت","m2":"زین در قیام سلمان، شام قیام باشد"}],"url":"https://ganjoor.net/salman/divanss/ghazalss/sh152"}