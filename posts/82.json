{"title":"غزل شماره‌ی 82","author":"سلمان ساوجی","abyat":[{"m1":"شب فراق تو را روز وصل، پیدا نیست ","m2":"عجب شبی، که در آن شب، امید فردا نیست "},{"m1":"تطاول سر زلف تو و شبان دراز ","m2":"چه داند، آنکه گرفتار بند و سودا نیست "},{"m1":"غم ملامت دشمن، ز هر غمی بترست ","m2":"مرا ملامت هجران دوست، پیدا نیست "},{"m1":"پدر به دست خودم، توبه می‌دهد وین کار ","m2":"به دست و پای من رند بی سر و پا نیست "},{"m1":"خدنگ غمزه گذر می‌کند ز جوشن جان ","m2":"اگر تو را، سپر صبر هست ما را نیست "},{"m1":"من آن نیم، که ز راز تو دم زنم، چون نی ","m2":"وگر رود سخن از ناله، ناله از ما نیست "},{"m1":"تو راست، بر سر من جای تا سرم بر جاست ","m2":"دریغ عمر عزیزم، که پای بر جا نیست "},{"m1":"حدیث شوق، چو زلف دراز گشت، دراز ","m2":"بجان دوست، که یک موی، زیر بالا نیست "},{"m1":"خیال زلف و رخت، روز و شب برابر ماست ","m2":"کجاست، نقش دهانت که هیچ پیدا نیست "},{"m1":"من از طبیب، مداوای عشق پرسیدم","m2":"جواب داد، که سلمان به جز مدارا نیست "}],"url":"https://ganjoor.net/salman/divanss/ghazalss/sh82"}