{"title":"غزل شماره‌ی 187","author":"سلمان ساوجی","abyat":[{"m1":"هر شب از کویت مرا سر مست و شیدا می‌کشند","m2":"چون سر زلفت بدوشم بی‌سرو پا می‌کشند"},{"m1":"بارها کردم من از رندی و قلاشی کنار","m2":"بازم اینک که در میان شهر، رسوا می‌کشند"},{"m1":"گفته بودم: در کشم دامن ز خوبان، لیک بس","m2":"ناتوانان را به بازوی توانا می‌کشند"},{"m1":"ما ز رسوایی نیندیشیم، زیرا مدتی است","m2":"تا خط دیوانگی بر دفتر ما می‌کشند"},{"m1":"می‌کشم هر شب به جام چشمها، دریای خون","m2":"شادی آنانکه بر یاد تو دریا می‌کشند"},{"m1":"خرم آن مستان که بی‌آمد شد ساغر مدام","m2":"از کف ساقی دردت، درد صهبا می‌کشند"},{"m1":"دل خیال زلف و خالت کرد، گفتم: زینهار!","m2":"در گذر زینها که اینها سر به سودا می‌کشند"},{"m1":"بر حواشی گل رخسار نقاشان حسن","m2":"می‌کشند از غالیه خطی و زیبا می‌کشند"},{"m1":"جان فدای آن دو مشکین سنبلت کز روی ناز","m2":"چون بنفشه دامن گلبوی در پا می‌کشند"},{"m1":"بر دل سلمان، کمانداران ابرویت کمان","m2":"سخت شیرین می‌کشند، بگذارشان تا می‌کشند"}],"url":"https://ganjoor.net/salman/divanss/ghazalss/sh187"}