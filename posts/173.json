{"title":"غزل شماره‌ی 173","author":"سلمان ساوجی","abyat":[{"m1":"ز صبا سنبل او دوش به هم بر می‌شد ","m2":"وز نسیمش همه آفاق معطر می‌شد "},{"m1":"ز سواد شکن زلف به هم بر شده‌اش","m2":"دیدم احوال جهانی که به هم بر می‌شد "},{"m1":"ز دل و دیده نمی‌رفت خیالت که مرا ","m2":"با دل و دیده خیال تو برابر می‌شد "},{"m1":"دهن از یاد تو چون غنچه معطر می‌گشت ","m2":"سینه از مهر تو چون صبح منور می‌شد "},{"m1":"آهم از سینه، چو عیسی، به فلک بر می‌رفت","m2":"اشکم از دیده، چو قارون به زمین برمی‌شد "},{"m1":"بنشستم که فراقت به قلم شرح دهم ","m2":"شرح می دادم و طومار به خون تر می‌شد"},{"m1":"به گلم پای فرو رفته، چندانکه زغم ","m2":"می‌زدم دست به سر پای فروتر می‌شد "},{"m1":"روز اول که سر زلف تو را سلمان دید","m2":"دید ‌کش جان و دل و دیده در آن سر می‌شد"}],"url":"https://ganjoor.net/salman/divanss/ghazalss/sh173"}