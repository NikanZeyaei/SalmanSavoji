{"title":"غزل شماره‌ی 351","author":"سلمان ساوجی","abyat":[{"m1":"ای میوه رسیده ز بستان کیستی ","m2":"وی آیت نو آمده در شان کیستی؟"},{"m1":"جانها گرفته‌اند تو را در میان چو شمع ","m2":"جانت فدا تو شمع شبستان کیستی؟"},{"m1":"هر کس به بوی وصل تو دارد دلی کباب ","m2":"معلوم نیست خود که تو مهمان کیستی؟"},{"m1":"جانها به غم فرو شده اندر هوای تو ","m2":"باری تو خوش بر آمده جان کیستی؟"},{"m1":"آن توایم ما همه بگذار آن همه ","m2":"با این همه بگو که تو خود آن کیستی؟"},{"m1":"سلمان مشو ز عشق پریشان و جمع باش ","m2":"اول نگاه کن که پریشان کیستی؟"}],"url":"https://ganjoor.net/salman/divanss/ghazalss/sh351"}