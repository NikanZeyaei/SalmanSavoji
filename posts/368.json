{"title":"غزل شماره‌ی 368","author":"سلمان ساوجی","abyat":[{"m1":"نه در کوی تو می‌یابم مجالی ","m2":"نه می‌بینم وصالت هر به سالی "},{"m1":"مجالی کی بود بر خاک آن کوی؟","m2":"که باد صبح را نبود مجالی "},{"m1":"ز مهر روی چون ماه تمامت ","m2":"تنم گشت از ضعیفی، چون هلالی "},{"m1":"خیال خواب دارد، دیده من ","m2":"مگر کز وصل او، بیند خیالی "},{"m1":"تو گر برگشتی از پیمان دل من ","m2":"نگردد هرگز از حالی به حالی "},{"m1":"نگویم بیش ازین، با تو غم دل ","m2":"مبادا کز منت گیرد ملالی!"},{"m1":"بیا کز دوری روی تو سلمان ","m2":"تنش از ناله شد مانند نالی "}],"url":"https://ganjoor.net/salman/divanss/ghazalss/sh368"}