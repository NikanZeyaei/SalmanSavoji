{"title":"غزل شماره‌ی 297","author":"سلمان ساوجی","abyat":[{"m1":"ما روی دل به خانه خمار کرده‌ایم ","m2":"محراب جان ز ابروی دلدار کرده‌ایم "},{"m1":"از بهر یک پیاله دردی، هزار بار","m2":"خود را گرو به خانه خمار کرده‌ایم"},{"m1":"بر بوی جرعه‌ای که ز جامش به ما رسد ","m2":"خود را چو خاک بر در او خوار کرده‌ایم "},{"m1":"سرمست رفته‌ایم و به بازارو جرعه‌وار ","m2":"جانها نثار بر سر بازار کرده‌ایم "},{"m1":"قندیل را شکسته و پیمانه ساخته ","m2":"تسبیح را گسسته و زنار کرده‌ایم "},{"m1":"زهاد تکیه بر عمل خویش کرده‌اند ","m2":"ما اعتماد بر کرم یار کرده‌ایم "},{"m1":"صوفی مکن مجادله با ما، که پیش ازین ","m2":"ما نیز ازین معامله بسیار کرده‌ایم "},{"m1":"امروز با تو نیست سر و کار ما که ما ","m2":"عمر عزیز بر سر این کار کرده‌ایم "},{"m1":"افکنده‌ایم بار سر از دوش در رهت ","m2":"خود را بدین طریق سبکبار کرده‌ایم "},{"m1":"ای مدعی برندی سلمان چه می‌کنی؟","m2":"دعوی که ما به جرم خود اقرار کرده‌ایم "}],"url":"https://ganjoor.net/salman/divanss/ghazalss/sh297"}