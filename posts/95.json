{"title":"غزل شماره‌ی 95","author":"سلمان ساوجی","abyat":[{"m1":"سرو را، پیش قدت، منصب بالایی نیست ","m2":"ماه را، با رخ تو، دعوی زیبایی نیست "},{"m1":"هر که بیند، گل روی تو و عاشق نشود ","m2":"همچو نرگس، مگرش دیده بینایی نیست "},{"m1":"امشب از چشم تو مستم، مدهم، می ساقی ","m2":"که مرا طاقت، درد سر فردایی نیست "},{"m1":"گرچه آتش دهن و تیز زبانم چون شمع ","m2":"در حضور تو مرا، قوت گویایی نیست "},{"m1":"سر زلفت به قلم گفتم و این سر به کسی ","m2":"بتوان گفت، که او را سر سودایی نیست "},{"m1":"از خیالت نشود، مردم چشمم خالی ","m2":"لایق صحبت تو، مردم هر جایی نیست "},{"m1":"گر چه پروانه مسکین، رود اندر سر شمع ","m2":"هیچ از صحبت او، تاب شکیبایی نیست "},{"m1":"بجز از دیدن روی تو، ندارم رایی ","m2":"بهتر از عادت یکرویی و یکرایی نیست "},{"m1":"گو برو در وصالت مطلب، آنکس کو ","m2":"که به عشق تو چو سلمان دل دریایی نیست "}],"url":"https://ganjoor.net/salman/divanss/ghazalss/sh95"}