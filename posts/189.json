{"title":"غزل شماره‌ی 189","author":"سلمان ساوجی","abyat":[{"m1":"حاشا که تا سلمان بود، ترک می و ساغر کند","m2":"ور نیز گوید: می‌کنم، هرگز کسی باور کند"},{"m1":"شیخش هوس دارد که او، کمتر کند می خوارگی","m2":"شیخا تو کمتر کن هوس کو این هوس کمتر کند!"},{"m1":"رند از پی می سر دهد، ور زآنکه نستانند سر","m2":"دستار را بر سر نهد، دستار و سر در سر کند"},{"m1":"چندان که بندم دیده را، تا کس نیاید در نظر","m2":"ناگه خیال شاهی، از گوشه‌ای سر بر کند"},{"m1":"آن کز خمار چشم او، امروز باشد سرگردان","m2":"فردا چو نرگس با قدح، مست از زمین سر برکند"},{"m1":"من گرد مستان گشته‌ام، دانم که گردد همچنین","m2":"از کاسه سرهای ما، گر کوزه‌گر ساغر کند"},{"m1":"کنج خرابات مغان، گنجینه اسرار دان","m2":"کو مرد صاحب راز تا، در یوزه زین در کند"}],"url":"https://ganjoor.net/salman/divanss/ghazalss/sh189"}