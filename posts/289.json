{"title":"غزل شماره‌ی 289","author":"سلمان ساوجی","abyat":[{"m1":"بر افشان آستین تا من ز خود دامن برافشانم ","m2":"برافکن پرده تا پیدا شود احوال پنهانم "},{"m1":"بسان ذره می‌رقصند دلها در هوا امشب ","m2":"خرامان گرد و در چرخ آی ای جان ماه تابانم "},{"m1":"بزن راهی سبک مطرب ز راه لطف بنوازم ","m2":"بده رطل گران ساقی ز دست خویش بستانم "},{"m1":"گر امشب صبحدم سردی کند در مجلس گرمم ","m2":"به آه سینه برخیزم چراغ صبح بنشانم "},{"m1":"دل من باز می‌گردد به گرد لعل دلخواهش ","m2":"نمی‌دانم چه می‌خواهد دگر بار این دل از جانم "},{"m1":"شکار آن کمان ابرویم، اینک داغ او بر دل ","m2":"ملامت گو مزن تیرم که من با داغ سلطانم "},{"m1":"برو عاقل مده پندم که من دیوانه و رندم ","m2":"نصیحت دیگری را کن که من مدهوش و حیرانم "},{"m1":"اگر تاجم نهد بر سر غلام حلقه در گوشم ","m2":"وگر بندم نهد بر پا اسیری بند فرمانم "},{"m1":"اگر بر آستانش پا نهاد از بی‌خودی سلمان ","m2":"مگیر ای مدعی بر من که پا از سر نمی‌دانم "}],"url":"https://ganjoor.net/salman/divanss/ghazalss/sh289"}