{"title":"غزل شماره‌ی 280","author":"سلمان ساوجی","abyat":[{"m1":"به سر کوی تو سوگند، که تا سر دارم","m2":"نیست ممکن که من از حکم توسر بردارم"},{"m1":"حلقه شد پشت من از بار و من آهن دل","m2":"همچنان در هوست روی بدین در دارم"},{"m1":"ای که در خواب غروری خبرت نیست که من؟","m2":"هر شب از خاک درت بالش و بستر دارم"},{"m1":"ساغرم پر می و می در سر و سر بر کف دست","m2":"تو چه دانی که من امروز چه در سر دارم"},{"m1":"می‌رود در لب چون آب حیاتت سخنم","m2":"چه عجب باشد اگر من سخنی‌تر دارم؟"},{"m1":"گفته‌ای در قدم من گهر انداز به چشم","m2":"اینک از بهر قدمهای تو گوهر دارم"},{"m1":"کرد سلمان به فدای تو سر و زر بر سر","m2":"من غم سر چو ندارم چه غم زر دارم؟"}],"url":"https://ganjoor.net/salman/divanss/ghazalss/sh280"}