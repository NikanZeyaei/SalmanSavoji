{"title":"غزل شماره‌ی 360","author":"سلمان ساوجی","abyat":[{"m1":"نصیحت می‌کند هر دم مرا زاهد به مستوری ","m2":"برو ناصح تو حال من نمی‌دانی و معذوری "},{"m1":"خیال چشم مستش را اگر در خواب خوش بینی ","m2":"عجب دارم که برداری سر از مستی و مستوری "},{"m1":"بدین صورت که من در خواب مستی‌ام عجب باشد ","m2":"گرم بیدار گرداند صدای نفحه صوری "},{"m1":"مگر تو حور فردوسی که سر تا پا همه روحی ","m2":"مگر تو مردم چشمی که سر تا پا همه نوری "},{"m1":"بیا جانا دمی بنشین و صحبت را غنیمت دان ","m2":"که خواهد بود مدتها میان جان و تن دوری "},{"m1":"دلی و همتی مردانه باید عشقبازان را ","m2":"که نتوان کرد شهبازی به بال و پر عصفوری "},{"m1":"شب وصلش فراغی از فروغ صبحدم دارد ","m2":"چه حاجت روز روشن را به نور شمع کافوری "},{"m1":"نپرسی آخرم روزی آخر چونی ای سلمان ","m2":"ازین شبهای رنجوری درین شبهای دیجوری "}],"url":"https://ganjoor.net/salman/divanss/ghazalss/sh360"}