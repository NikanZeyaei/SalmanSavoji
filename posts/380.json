{"title":"غزل شماره‌ی 380","author":"سلمان ساوجی","abyat":[{"m1":"تو را وقتی رسد صوفی که با جانانه بنشینی ","m2":"که از سجاده برخیزی و در میخانه بنشینی "},{"m1":"اگر خیزد تو را سودای زلف دوست برخیزی ","m2":"به پای خود به زنجیرش روی دیوانه بنشینی "},{"m1":"ز باغ او اگر بویی دماغت تازه گرداند ","m2":"هوای باغ نگذارد که در کاشانه بنشینی "},{"m1":"تو اصلی زاده روحی به وصل خود چه پیوندی ","m2":"چرا از خویشتن بگریزی و با بیگانه بنشینی "},{"m1":"تو را چون پر طاوسان عرشی فرش می‌گردد ","m2":"کجا شاید که چون بومان درین ویرانه بنشینی؟"},{"m1":"بیا بر چشم من بنشین جمال روی خود را بین ","m2":"به دریا در شو ار خواهی که با در دانه بنشینی "},{"m1":"تو خورشیدی کجا شاید که روی از ذره برتابی؟","m2":"تو خود شمعی چرا باید که با پروانه بنشینی "},{"m1":"گر او چون شمع در کشتن نشاند در سر پایت ","m2":"نشان مردی آن باشد که تو مردانه بنشینی "},{"m1":"به فردا دم مده زاهد مرا کافسانه می‌خواهی ","m2":"تو با او تا به کی سلمان بدین افسانه بنشینی "}],"url":"https://ganjoor.net/salman/divanss/ghazalss/sh380"}