{"title":"غزل شماره‌ی 373","author":"سلمان ساوجی","abyat":[{"m1":"رسولا، خدا را به جایی که دانی ","m2":"چه باشد که از من دعایی رسانی؟"},{"m1":"نه کار رسول است رفتن به کویش ","m2":"نسیما تو برخیز اگر می‌توانی "},{"m1":"مرا نیم جانی است بردار با خود ","m2":"بکویش رسان ور کند جان گرانی "},{"m1":"همان دم به زلفش بر‌افشان و بازا ","m2":"مبادا که آنجا به جان باز مانی "},{"m1":"ز خاک ره او به دست آر گردی ","m2":"ز گرد ره آور به من ارمغانی "},{"m1":"فروکش ز زلفش، کلامی مسلسل ","m2":"بگو از دهانش حدیثی نهانی"},{"m1":"رها کرده‌ای طره‌اش را پریشان ","m2":"ز احوال او شمه‌ای باز دانی "},{"m1":"ازان چشم خوش خفته‌اش باز پرسی ","m2":"که چونی ز بیماری و ناتوانی "},{"m1":"صبا سست می‌جنبی، آخر چنان رو ","m2":"که با ناله من کنی، هم عنانی "},{"m1":"به زیر لب این نکته را از زبانم ","m2":"بگویی که ای مایه شادمانی "},{"m1":"تو دوری و من در فراق تو زنده ","m2":"زهی سست عهد و زهی سخت جانی! "},{"m1":"به امید وصل توام لیکن ","m2":"کسی را مبادا چنین زندگانی "},{"m1":"به یاد رخت می‌کشد، دیده هر دم ","m2":"ز جام زجاجی، می ارغوانی "},{"m1":"دلی پر سخن دارم و مهر بر لب ","m2":"چو نامه چه باشد مرا اگر بخوانی "},{"m1":"گدای توام گر نرانی ز پیشم ","m2":"زهی پادشاهی زهی کامرانی؟"},{"m1":"نه آنم که بر تابم از تو عنان را ","m2":"ازین در گرم صدره از پیش رانی "},{"m1":"برآنم که بر خدمتت بگذرانم ","m2":"دو روزی که باقی است زین زندگانی "},{"m1":"درخت صنوبر خرام تو بادا ","m2":"چو سرو ایمن از تند باد خزانی "}],"url":"https://ganjoor.net/salman/divanss/ghazalss/sh373"}