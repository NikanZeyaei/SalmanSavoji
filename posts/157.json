{"title":"غزل شماره‌ی 157","author":"سلمان ساوجی","abyat":[{"m1":"دل شکسته من تا به کی حزین باشد؟","m2":"دلا مشو ملول، عاشقی چنین باشد"},{"m1":"هزار بار بگفتم که گوشه گیر ای دل","m2":"ز چشم او که کمین شیوه‌اش کمین باشد"},{"m1":"حدیث من نشنیدی به هیچ حال و کسی","m2":"که نشنود سخن دوست حالش این باشد"},{"m1":"مرا دلی است پریشان و چون بود مجموع؟","m2":"دلی که با سر زلف تو همنشین باشد"},{"m1":"دلم ربودی و گر قصد دین کنی سهل است","m2":"کرا مضایقه با چون تویی به دین باشد"},{"m1":"بر آستان تو دریا دلی تواند زیست","m2":"که در به جای سرکشش در آستین باشد"},{"m1":"به آروزی رخت هر گیاه که بعد از من","m2":"ز خاک من بدمد ورد و یاسمین باشد"},{"m1":"چو سر زخاک بر آرم هنوز چون صبحم","m2":"صفای مهر تو تابنده از جبین باشد"},{"m1":"مرا که روی تو امروز دیده‌ام فردا","m2":"چه التفات به دیدار حور عین باشد"},{"m1":"خیال لعل لبت بر سواد دیده من","m2":"مصور است چو نقشی که بر نگین باشد"},{"m1":"فدای یار کن این جان نازنین سلمان","m2":"چه جان عزیزتر از یار نازنین باشد"}],"url":"https://ganjoor.net/salman/divanss/ghazalss/sh157"}