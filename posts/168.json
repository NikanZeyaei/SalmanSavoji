{"title":"غزل شماره‌ی 168","author":"سلمان ساوجی","abyat":[{"m1":"می‌کشم خود را و بازم دل بسویش می‌کشد ","m2":"مو کشان زلفش مرا در خاک کویش می‌کشد "},{"m1":"می‌برد حسنش به روی دلستان هر جا دلی است ","m2":"ورنه می‌آید دل مسکین به مویش می‌کشد "},{"m1":"ما چو بید از باد می‌لرزیم از آن غیرت که باد ","m2":"می‌کشد در روی او برقع ز رویش می‌کشد "},{"m1":"باغ حسنش باد سبز و باردار و دم به دم ","m2":"دیده‌ام از تاب دل آبی به جویش می‌کشد؟"},{"m1":"گل چه می‌داند که بلبل را فغان از عشق او ","m2":"هر چه می‌گوید صدا گفت و گویش می‌کشد؟"},{"m1":"می‌کشیدم کوزه دردی ز دست ساقیی ","m2":"کین زمان هر صوفی صافی سبویش می‌کشد "},{"m1":"شمه‌ای از حال من شاید که آن دل بشنود ","m2":"این تن مسکین به بیماری ببویش می‌کشد "},{"m1":"خوی او هست از دهانش تنگ‌تر، وین ناتوان ","m2":"بار بر دل تنگ تنگ از دست خویش می‌کشد "},{"m1":"آرزویی نیست سلمان را به غیر از روی دوست ","m2":"چون کند چون دوست خط بر آرزویش می‌کشد؟"}],"url":"https://ganjoor.net/salman/divanss/ghazalss/sh168"}