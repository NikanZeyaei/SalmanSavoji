{"title":"غزل شماره‌ی 359","author":"سلمان ساوجی","abyat":[{"m1":"ترک من می‌آیی و دلها به یغما می‌بری ","m2":"روی پنهان می‌کنی، دل آشکارا می‌بری "},{"m1":"دی دل من برده‌ای، امروز دین اکنون مرا ","m2":"نیم جانی مانده است، آن نیز فردا می‌بری "},{"m1":"آنچه گفتی: بود بالایش مرا ای دل منت ","m2":"منکرم زیرا که خود را بس به بالا می‌بری "},{"m1":"کفر زلفت را به دین من می‌خرم زیرا به دین ","m2":"سر فرو می‌آورد، لیکن تو در پا می‌بری"},{"m1":"من نمی‌دانم کزین دل بردنت مقصود چیست؟","m2":"بارها گفتی: نخواهم برد، اما می‌بری"},{"m1":"چند گویی یک زمان آرام گیر و صبر کن ","m2":"چون کنم کارام و صبر و طاقت از ما می‌بری "},{"m1":"من چو وامق باختم در نرد سودایت روان ","m2":"زین روان بازی چه سودم چون تو عذرا می‌بری "},{"m1":"هیچ عاقل در سر کویت به پای خود نرفت ","m2":"زلف می‌آری به صد زنجیر و آنجا می‌بری "}],"url":"https://ganjoor.net/salman/divanss/ghazalss/sh359"}