{"title":"غزل شماره‌ی 252","author":"سلمان ساوجی","abyat":[{"m1":"در خرابات مغان مست و بهم بر زده دوش","m2":"می‌کشیدند مرا چون سر زلف تو به دوش"},{"m1":"دیدم از باده نوشین و لب نوش لبان","m2":"بزم رندان خرابات پر از «نوشانوش»"},{"m1":"قصه حال پریشان من امشب زغمت","m2":"به درازی چو سر زلف تو بگذشت ز دوش"},{"m1":"عاقلا پند من بیدل بیهوش مده","m2":"می به من ده که ندارم سر عقل و دل و هوش"},{"m1":"در خرابات مغان دلق مرقع نخرند","m2":"برو ای خواجه برو دلق مرقع بفروش"},{"m1":"جامه زرق و لباسات در این ره عیب است","m2":"آشکارا چه کنی خرقه قبا ساز و بپوش"},{"m1":"گر چو شمعت بکشد یار از و روی متاب","m2":"ور چو چنگت بزند دوست ز دستش مخروش"},{"m1":"آتش شوق رخت جرعه صفت سلمان را","m2":"آبرو ریخته بر خاک در باده فروش"}],"url":"https://ganjoor.net/salman/divanss/ghazalss/sh252"}