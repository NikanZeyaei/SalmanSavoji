{"title":"غزل شماره‌ی 278","author":"سلمان ساوجی","abyat":[{"m1":"چو شمعم در غمت سوزان و اشک از دیده می‌بارم","m2":"به روزم مرده از هجران و شب را زنده می‌دارم"},{"m1":"چو شبنم هستم امروز از هوا افتاده در کویت","m2":"الا ای آفتاب من بیا از خاک بردارم"},{"m1":"خیال طاق ابروی تو در محراب می‌بینم","m2":"وگرنه من به مشتی خاک هرگز سر فرو نارم"},{"m1":"به عکس بخت من پیوسته بیدار است چشم من","m2":"دریغ از بخت من بودی به جای چشم بیدارم"},{"m1":"مرا جان داد عشق یار و می‌خواهم که این جان را","m2":"ز راه جان سپاری هم به عشق یار بسپارم"},{"m1":"سهی سرورم که بر کار همه کس سایه می‌دارد","m2":"ز من کاری نمی‌آید که آرد سایه بر کارم"},{"m1":"برش چون سایه سلمان را اگر چه پست شد پایه","m2":"مرا این سربلندی بس که من افتاده یارم"}],"url":"https://ganjoor.net/salman/divanss/ghazalss/sh278"}