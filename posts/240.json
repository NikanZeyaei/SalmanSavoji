{"title":"غزل شماره‌ی 240","author":"سلمان ساوجی","abyat":[{"m1":"زین پیش داشت یار غم کار و بار یار","m2":"آخر فرو گذاشت به یکبار کار یار"},{"m1":"عمری گذشت تا سخنم را به هیچ وجه","m2":"در خود نداد ره، دهن تنگ بار یار"},{"m1":"چندانکه می‌روم ز پی یار جز غبار ","m2":"چیزی نمی‌رسد به من از رهگذار یار"},{"m1":"افتاده‌ام به بحری وانگه کدام بحر؟","m2":"بحری که نیست ساحل آن جز کنار یار"},{"m1":"بار جهان کجا و دل تنگم از کجا؟","m2":"جایی است دل که نیست در و غیر بار یار"},{"m1":"نگرفته است دامن من هیچ آب و خاک","m2":"الا که آب دیده و خاک دیار یار"},{"m1":"یار ار به اختیار تو شد نیک، ور نشد","m2":"واجب بود متابعت اختیار یار"},{"m1":"چون غنچه‌ام اگر چه بسی خار در دل است","m2":"من دل خوشم به بوی نسیم بهار یار"},{"m1":"بلبل گذاشت شاخ سمن، میل خار کرد","m2":"یعنی که خوشتر از گل اغیار خار یار"},{"m1":"سلمان! تو چند دعوی یار کنی که خود","m2":"پیداست بر محک محبت عیار یار؟"}],"url":"https://ganjoor.net/salman/divanss/ghazalss/sh240"}