{"title":"غزل شماره‌ی 223","author":"سلمان ساوجی","abyat":[{"m1":"پیر من از میکده بویی شنید","m2":"دست زد و جامه سراسر درید"},{"m1":"خرقه ازان شد که فرو شد به می","m2":"خرقه صدپاره که خواهد خرید؟"},{"m1":"جان که غمش خورد و رسیدم به لب","m2":"رفت دلم تا به چه خواهد رسید؟"},{"m1":"مشرب صافی حقیقت کسی","m2":"یافت که او دردی درش چشید"},{"m1":"دردی دن را که دوای دل است","m2":"درد گرفتیم بباید کشید"},{"m1":"شور می و ساغر از آن روز خاست","m2":"کان نمکین لب، لب ساغر مکید"},{"m1":"تلخ حدیثی است تو را دلنواز","m2":"تنگ دهانیست تو را کس ندید"},{"m1":"سایه صفت، با همه افتادگی","m2":"در عقب وصل تو خواهم دوید"},{"m1":"عشق تو تا ظل همایون فکند","m2":"طوطی عقل از سر سلمان پرید"}],"url":"https://ganjoor.net/salman/divanss/ghazalss/sh223"}