{"title":"غزل شماره‌ی 193","author":"سلمان ساوجی","abyat":[{"m1":"سنبلت را صبا بر گل مشوش می‌کند","m2":"هر خم زلفت مرا نعلی در آتش می‌کند"},{"m1":"باد در وقت سحر می‌آورد بویت به من","m2":"باد وقتش خوش! که او وقت مرا خوش می‌کند"},{"m1":"لعل جانبخش لبت دلهای مسکینان به لطف","m2":"جمع می‌دارد، ولی زلفت مشوش می‌کند"},{"m1":"دیده تر دامنم تا می‌زند نقشت بر آب","m2":"خاک کویت را بخون هر شب منقش می‌کند"},{"m1":"توبه زهد ریایی نیست کار عاشقان","m2":"ساقیا می، کین فضولی عقل سرکش می‌کند"},{"m1":"زان شراب ناب بی‌غش ده که اندر صومعه","m2":"صوفی صافی برای جرعه‌ای غش می‌کند"},{"m1":"نام و ننگ و صبر و هوش و عقل و دینم شد حجاب","m2":"ترک من باز آ که سلمان ترک هر شش می‌کند"}],"url":"https://ganjoor.net/salman/divanss/ghazalss/sh193"}