{"title":"غزل شماره‌ی 122","author":"سلمان ساوجی","abyat":[{"m1":"به حضرت تو، که یارد، که قصه‌ای ز من آرد؟","m2":"به غیر باد و برآنم که باد، نیز نیارد"},{"m1":"اگر نسیم نماید، کسالتی به رسالت","m2":"سلام من که رساند، پیام من که گذارد؟"},{"m1":"نسیمی از سر زلف تو می‌خرم به دو عالم","m2":"وگر چه خود همه عالم، نسیم زلف تو دارد"},{"m1":"خیال روی تو در چشم ما و ما، متحیر","m2":"در آن قلم که چنین صورتی بر آب، نگارد"},{"m1":"لبم چو یاد کند، ذوق خاکبوس درت را","m2":"ز شوق مردم چشم من، آب در دهن آرد"},{"m1":"گرم وصال تو بگذاشت پیش از این دو سه روزی","m2":"مرا فراق تو دائم که پیش ازین، نگذارد"},{"m1":"بروز وصل خودم وعده داده بودی، سلمان","m2":"درین هوس، همه شبهای تیره روز شمارد"}],"url":"https://ganjoor.net/salman/divanss/ghazalss/sh122"}