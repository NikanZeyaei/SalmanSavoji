{"title":"غزل شماره‌ی 292","author":"سلمان ساوجی","abyat":[{"m1":"ز آب مژگان هر شبی خرقه نمازی می‌کنم ","m2":"سرو قدت را دعای جان درازی می‌کنم "},{"m1":"در رسنهای دو زلف کافرت پیچیده‌ام ","m2":"غازیم غازی، به جان خویش بازی می‌کنم "},{"m1":"کمترینت بنده‌ام کت عاقبت محمود باد ","m2":"سالها شد تا بدین درگه ایازی می‌کنم "},{"m1":"خاک پایت شد سر من بر سر من می‌گذر ","m2":"تا چو گرد از رهگذارت سرفرازی می‌کنم "},{"m1":"رفتن این راه دشوارست و این ره رفتی است ","m2":"دیگران رفتند و من هم کارسازی می‌کنم "},{"m1":"جان قلبم لایق بازار سودای تو نیست ","m2":"لاجرم در بوته دل جان گدازی می‌کنم "},{"m1":"صد رهم راندی و می‌گردم به گردت چون مگس ","m2":"باز خوان یک نوبتم تا شاهبازی می‌کنم "},{"m1":"غمزه‌ات می‌ریخت خونم گفتمش از چیست؟ گفت:","m2":"بر تو رحم آمد مرا مسکین نوازی می‌کنم "},{"m1":"گفتمش ناز و عتابت چیست؟ با اهل نظر ","m2":"گفت: سلمان این ز فرط بی‌نیازی می‌کنم "}],"url":"https://ganjoor.net/salman/divanss/ghazalss/sh292"}