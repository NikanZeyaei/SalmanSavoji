{"title":"غزل شماره‌ی 254","author":"سلمان ساوجی","abyat":[{"m1":"کار دنیا نیست چندان کار و باری، گو مباش","m2":"اختیاری کو ندارد اختیاری، گو مباش"},{"m1":"کار و بار روز بازار جهان هیچ است، هیچ","m2":"کار اگر این است، ما را هیچ کاری گو مباش"},{"m1":"ما برون از شش جهت داریم عالی گلشنی","m2":"گر نباشد گلخنی بر رهگذاری گو مباش"},{"m1":"گر سپهر از پای بنشیند، بخاری گو مخیز","m2":"ور زمین از جای برخیزد، غباری گو مباش"},{"m1":"گر بخواهد ماند جان بر خاک، باری گوهرم","m2":"ور بخواهد رفت سر بر دوش، باری گو مباش"},{"m1":"عارفان از نعمت دنیا و عقبی عاریند","m2":"گر نباشد این دو ما را نیست عاری، گو مباش"},{"m1":"صد هزاران بلبل خوشگوست در باغ وجود","m2":"گر نباشد چون تویی سلمان، هزاری گو مباش"}],"url":"https://ganjoor.net/salman/divanss/ghazalss/sh254"}