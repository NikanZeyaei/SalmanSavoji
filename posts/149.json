{"title":"غزل شماره‌ی 149","author":"سلمان ساوجی","abyat":[{"m1":"جانم رسید از غم به جان، گویی به جانان کی رسد؟","m2":"وز حد گذشت وین سر گذشت، آخر به پایان کی رسد؟"},{"m1":"حالم صبا گر بشنود، حالی رسول من شود","m2":"لیکن چنین کو می‌رود افتان و خیزان کی رسد؟"},{"m1":"من دور از آن جان و جهان، همچون تنی‌ام بی‌روان","m2":"وز غم رسید این تن به جان، گویی به جانان کی رسد؟"},{"m1":"کردم غمش بر جان گزین، بادش فدا صدجان ازین","m2":"جان گرچه باشد نازنین، هرگز به جانان کی رسد؟"},{"m1":"سرو از صبا گردد چمان تا چون قدش باشد روان","m2":"ور نیز بخرامد بران سرو خرامان کی رسد؟"},{"m1":"مه رویم آن رشک قمر، وز گل به صد رو تازه‌تر","m2":"رفت و که داند تا دگر، گل با گلستان کی رسد؟"},{"m1":"ای دل به داغت مفتخر، درد ترا درمان مضر","m2":"جانها بر آتش منتظر، تا نوبت آن کی رسد؟"},{"m1":"سودای وصل او مرا، اندیشه‌ای باشد خطا","m2":"سلمان به دست هر گدا، ملک سلیمان کی رسد؟"}],"url":"https://ganjoor.net/salman/divanss/ghazalss/sh149"}