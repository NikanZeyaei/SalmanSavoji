{"title":"غزل شماره‌ی 266","author":"سلمان ساوجی","abyat":[{"m1":"به مهر روی تو خواهم رسید، ذره مثال","m2":"نمی‌رسد به زمین پایم از نشاط وصال"},{"m1":"مه دوهفته درین یک دو روز خواهم دید","m2":"که کس نبیند از آن ماه در هزاران سال"},{"m1":"سواد زلف توام خواهد آمدن در چشم","m2":"که بوی عنبر تو می‌دهد نسیم شمال"},{"m1":"به خاک پای عزیزت که تشنه است لبم","m2":"به خاک پای عزیزت چو تشنگان به زلال"},{"m1":"چه دم زنم چو رسم با تو آن دمم باشد","m2":"مجال آنکه کنم بر تو عرض صورت حال"},{"m1":"دلم به پیش تو می‌خواست جان فرستادن","m2":"ولی کبوتر جان را نبود قوت بال"},{"m1":"کشیده‌ام تب هجرت، بسی و در شب هجر","m2":"نبود بر سر سلمان کسی به غیر حال"}],"url":"https://ganjoor.net/salman/divanss/ghazalss/sh266"}