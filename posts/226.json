{"title":"غزل شماره‌ی 226","author":"سلمان ساوجی","abyat":[{"m1":"از توبه ریایی، کاری نمی‌گشاید ","m2":"وز ملک و پادشاهی، چیزی نمی‌فزاید "},{"m1":"در ملک فقر دارد، درویش پادشاهی ","m2":"قانع به هر چه باشد، راضی به هر چه آید "},{"m1":"دلق کبود خواهم، کردن به باد گلگون ","m2":"کاین رنگ زرقم از دل، زنگی نمی‌زداید "},{"m1":"بردار برقع از رو، کایینه درونم ","m2":"جز صورت جمالت نقشی نمی‌نماید "},{"m1":"عشق است هر دم افزون، گویی که هر چه ما را ","m2":"از عمر می‌شود کم در عشق می‌فزاید "}],"url":"https://ganjoor.net/salman/divanss/ghazalss/sh226"}