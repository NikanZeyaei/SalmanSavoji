{"title":"غزل شماره‌ی 382","author":"سلمان ساوجی","abyat":[{"m1":"مبارک منزلی، کانجا فرود آید چو تو ماهی ","m2":"همایون عرصه‌ای، کارد به سویش رخ چنین شاهی "},{"m1":"روان شد موکب جانان چرایی منتظر ای جان؟","m2":"چو خواهی رفت ازین بهتر نخواهی یافت همراهی "},{"m1":"مکن عیبم که می‌کاهم چو ماه از تاب مهر او ","m2":"که گر ماهی تب مهرش کشد گویی شود کاهی "},{"m1":"مرا نقدی که در وجهش نشیند نیست الا شک ","m2":"مرا پیکی که ره آرد به کویش نیست جز آهی "},{"m1":"تو آزادی و احوال گرفتاران نمی‌دانی ","m2":"دل مسکین من با توست ازو می‌پرس گه گاهی "},{"m1":"عزیزی کو نیفتادست در بندی چه می‌داند ","m2":"که در کنعان اسیری را چه افتادست در چاهی "},{"m1":"من خاکی نه آن گردم که از کوی تو برخیزم ","m2":"عجب چون من از کوی تو برخیزد هوا خواهی "},{"m1":"چو بادم در رهت پویان من بیمار و می‌ترسم ","m2":"مبادا کز منت بر دل نشیند گرد اکراهی "},{"m1":"نه تنها من به سودای سر زلفت گرفتارم ","m2":"که زلفت رابه هر شستی چو سلمان است پنجاهی "}],"url":"https://ganjoor.net/salman/divanss/ghazalss/sh382"}