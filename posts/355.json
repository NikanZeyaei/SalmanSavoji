{"title":"غزل شماره‌ی 355","author":"سلمان ساوجی","abyat":[{"m1":"چه می‌بری دل ما چون نگه نمی‌داری؟","m2":"چه دلبری که نمی‌آید از تو دلداری؟"},{"m1":"چرا چو نافه آهو بریده‌ای از من؟","m2":"چرا چو مشک مرا می‌دهی جگر خواری؟"},{"m1":"به آه و ناله و زاری ز من مشو بیزار ","m2":"نکن که ما نتوانیم کرد، بیزاری "},{"m1":"به سوی من گذری کن که جز غریبی و عشق ","m2":"دو حالتی است مرا بی‌کسی و بیماری"},{"m1":"به کویت آمدن ای یار، ما نمی‌یاریم ","m2":"تو یاریی کن و بگذر به ما اگر یاری "},{"m1":"مشو ز دود من ایمن که کار من همه شب ","m2":"چو شمع سوختن و گریه است و بیداری "},{"m1":"به چشم من لبت آموخت گوهر افشانی ","m2":"چنانکه داد به لعل لبت شکر باری "},{"m1":"سزد که در سر کارم کنی دمی چون صبح ","m2":"مگر به روز سپید آید این شب تاری "},{"m1":"صباست قاصد سلمان به پیش دوست دریغ ","m2":"که در صباست گران خیزی و سبکباری "}],"url":"https://ganjoor.net/salman/divanss/ghazalss/sh355"}