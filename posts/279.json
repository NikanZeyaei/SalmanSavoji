{"title":"غزل شماره‌ی 279","author":"سلمان ساوجی","abyat":[{"m1":"بی دوست من از باغ ارم یاد نیارم ","m2":"ور جنت فردوس بود، دوست ندارم "},{"m1":"از دست رقیبان نروم، ور برود سر ","m2":"من خاک در دوست به دشمن نگذارم "},{"m1":"پرورده به خون جگرش بودم و چون اشک ","m2":"از دیده من رفت و نیامد به کنارم "},{"m1":"آن دم که دهم جان و به خاکم بسپارند ","m2":"من خاک درش را به دل و جان نسپارم "},{"m1":"بر خاک درش میرم و چون خاک شوم من ","m2":"زان در نتوانند برانگیخت غبارم "},{"m1":"در نامه چو نامت نبود نامه نخواهم ","m2":"و آن دم که به یادت نزنم دم نشمارم "},{"m1":"کو دولت آنم که شبی با تو نشینم؟","m2":"کو فرصت آنم که دمی با تو برآرم؟"},{"m1":"در نامه همه شرح فراق تو، نویسم ","m2":"بر دیده همه نقش خیال تو نگارم "},{"m1":"چشمان سیاه تو به اول نظرم مست ","m2":"کردند و بکشتند در آخر به خمارم "},{"m1":"یارب چه دلست آن دل سنگین که نشد نرم؟","m2":"از « یارب‌» دلسوز من و ناله زارم "},{"m1":"گویند که سلمان سر و جان در قدمش باز ","m2":"گر کار به سر می‌رودم بر سر کارم "}],"url":"https://ganjoor.net/salman/divanss/ghazalss/sh279"}