{"title":"غزل شماره‌ی 144","author":"سلمان ساوجی","abyat":[{"m1":"گرچه در عهد تو عاشق به جفا می‌میرد","m2":"لله الحمد که بر عهد وفا می‌میرد"},{"m1":"هر که میرد به حقیقت بود آن کشته دوست","m2":"سخن است اینکه به شمشیر قضا می‌میرد"},{"m1":"هر که در راه تو شد کشته نباشد مرده","m2":"زنده آنست که در کوی شما می‌میرد"},{"m1":"مرغ در دام تو از روی هوا می‌افتد","m2":"شمع بر بوی تو در پای صبا می‌میرد"},{"m1":"مرده بودم، ز می جام تو من زنده شدم","m2":"وانکه زین جام دمی خورد چرا می‌میرد؟"},{"m1":"ای گل تازه برین بلبل نالنده خویش","m2":"رحم کن رحم، که بی‌برگ و نوا می‌میرد!"},{"m1":"دل من طره طرار تو را می‌خواهد","m2":"جان من غمزه بیمار تو را می‌میرد"},{"m1":"می‌شوم زنده من از درد تو ای دوست دوا","m2":"به کسی بخش که از بهر دوا می‌میرد!"},{"m1":"می‌کند راه خرد در شب سودای تو گم","m2":"که چراغ خرد از باد هوا می‌میرد"},{"m1":"به سر کوی غمت خاک دوایند مرا","m2":"نفس بیچاره چه داند که چرا می‌میرد؟"},{"m1":"نفسی ماند ز سلمان، مکنیدش درمان!","m2":"همچنینش بگذارید که تا می‌میرد!"}],"url":"https://ganjoor.net/salman/divanss/ghazalss/sh144"}