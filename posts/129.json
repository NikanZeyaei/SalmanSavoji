{"title":"غزل شماره‌ی 129","author":"سلمان ساوجی","abyat":[{"m1":"دل نصیب از گل رخسار تو، خاری دارد ","m2":"خاطر از رهگذرت، بهره غباری دارد "},{"m1":"دیده در خلوت وصل تو ندارد، راهی ","m2":"کار، کار دل تنگ است، که باری دارد "},{"m1":"غم ایام خورم، یا غم خود، یا غم دوست؟","m2":"غم من نیست از آن غم که شماری دارد "},{"m1":"دوش صد بار به تیغ مژه‌ام زد چشمت ","m2":"که به هر گوشه چو من کشته، هزاری دارد "},{"m1":"گله کردم، دهنت گفت: مگو هیچ که او ","m2":"مست بود، امشب و امروز خماری دارد "},{"m1":"عالمی غرقه دریای هوا و هوسند ","m2":"هر کسی خاطر یاری و دیاری دارد "},{"m1":"زین میان، خاطر آسوده کسی راست که او ","m2":"دامن دوست، گرفتست و کناری دارد "},{"m1":"بحر، می‌جوشد و جز باد ندارد در کف ","m2":"صدف آورده به کف، در و قراری دارد "},{"m1":"پای باد از پی آن، هر نفسی می‌بوسم ","m2":"که به خاک سر کوی تو، گذاری دارد "},{"m1":"نیست در کوی تو کاری، دگران را لیکن ","m2":"با سر کوی تو سلمان، سروکاری دارد"}],"url":"https://ganjoor.net/salman/divanss/ghazalss/sh129"}