{"title":"غزل شماره‌ی 7","author":"سلمان ساوجی","abyat":[{"m1":"نظری نیست، به حال منت ای ماه، چرا؟","m2":"سایه برداشت ز من مهر تو ناگاه چرا؟"},{"m1":"روشن است این که مرا، آینه عمر، تویی","m2":"در تو آهم نکند، هیچ اثر، آه چرا؟"},{"m1":"گر منم دور ز روی تو، دل من با توست","m2":"نیستی هیچ، ز حال دلم آگاه چرا؟"},{"m1":"برگرفتی ز سر من، همگی سایه مهر","m2":"سرو نورسته من، «انبتک الله» چرا؟"},{"m1":"دل در آن چاه ز نخ مرد و به مویی کارش","m2":"بر نمی‌آوری، ای یوسف از آن چاه چرا؟"},{"m1":"نیک‌خواه توام و روی تو، دلخواه من است","m2":"می‌رود عمر عزیزم، نه به دلخواه چرا؟"},{"m1":"پادشاه منی و من، ز گدایان توام","m2":"از گدایان، خبری نیستت ای ماه چرا؟"},{"m1":"در ازل، خواند به خود حضرت تو سلمان را","m2":"«حاش لله» که بود، رانده درگاه چرا؟"}],"url":"https://ganjoor.net/salman/divanss/ghazalss/sh7"}