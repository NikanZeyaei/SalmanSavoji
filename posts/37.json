{"title":"غزل شماره‌ی 37","author":"سلمان ساوجی","abyat":[{"m1":"ترکم، عرب مثال، چنگ بر عذار بست ","m2":"مردانه، روی بست و دل عاشقان، شکست "},{"m1":"ای صبر، چون رکاب زمانی بدار پای ","m2":"کان شهسوار ترک، عنان می‌برد ز دست "},{"m1":"آنکس که گشت کشته، ز سودای چشم تو","m2":"خیزد صباح روز قیامت، ز خاک مست "},{"m1":"هر کس که در کشاکش عشق توام بدید ","m2":"از صحبت کمان قد من چو تیر جست "},{"m1":"رحمت بر آب دیده که چند آنچه راندمش ","m2":"دستم ز آستین و ز دامن، نمی‌گسست "},{"m1":"با آنک در میان تو دل بست عالمی ","m2":"کس زان میان به غیر کمر، طرف بر نبست "},{"m1":"دارم سری و از تو مرا، سر دریغ نیست ","m2":"پیش تو می‌نهم، من درویش هر چه هست "},{"m1":"ما بی‌خودیم و مدعیانند بی‌خبر ","m2":"زان می که داده است به ما ساقی الست "},{"m1":"در طیره‌ام ز طره که گستاخ در رخت ","m2":"بنشست و راستی، به همه روی کج نشست "},{"m1":"صوفی، رفیق زمره اصحاب رهروست ","m2":"سلمان، ندیم مجلس رندان می‌پرست "}],"url":"https://ganjoor.net/salman/divanss/ghazalss/sh37"}