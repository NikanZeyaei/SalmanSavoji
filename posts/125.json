{"title":"غزل شماره‌ی 125","author":"سلمان ساوجی","abyat":[{"m1":"هر ذره که عکسی، ز رخ یار، ندارد","m2":"با طلعت خورشید بقا، کار ندارد"},{"m1":"کوه و کمر و دشت، پر از نور تجلی است ","m2":"لیکن همه کس، طاقت دیدار ندارد "},{"m1":"در دل تویی و راز تو غیر از تو و رازت ","m2":"کس راه درین پرده اسرار ندارد "},{"m1":"دامن مکش از من، که رفیق گل نازک ","m2":"خارست و گل از صحبت او عار ندارد "},{"m1":"بلبل همه شب در غم گل بر سر خار است ","m2":"گو گل مطلب هر که سر خار ندارد "},{"m1":"در آینه‌اش، جمله خلایق نگرانند ","m2":"فی‌الجمله، یکی، زهره گفتار ندارد "},{"m1":"هر آینه دارد طرف روی تو، زنگار ","m2":"آن آینه کیست، که زنگار ندارد "},{"m1":"دریاب که افتاد، زناگه، به دیارت ","m2":"بیمار و غریب این دل و تیمار ندارد "},{"m1":"در چشم تو زهاد نمایند، که چشمت ","m2":"مست است و غم مردم هشیار ندارد "},{"m1":"دارم غم جان و دل بیمار و در این حال ","m2":"آنکس کندم عیب، که بیمار ندارد "},{"m1":"آورد به کفر شکن زلف تو، سلمان ","m2":"اقرار و بدین کیش، کس انکار ندارد "}],"url":"https://ganjoor.net/salman/divanss/ghazalss/sh125"}