{"title":"غزل شماره‌ی 151","author":"سلمان ساوجی","abyat":[{"m1":"بر منت ناز و ستم، گرچه به غایت باشد","m2":"حاش لله که مرا از تو شکایت باشد!"},{"m1":"جور معشوق همه وقت نباشد ز عتاب","m2":"وقت باشد که خود از عین عنایت باشد"},{"m1":"من نه آنم که شکایت کنم از دست کسی","m2":"خاصه از دست تو، حاشا چه شکایت باشد؟"},{"m1":"پادشاهی چه عجب گر ز تو درویشان را","m2":"نظر مرحمت و چشم رعایت باشد!"},{"m1":"چاره‌ای کن که مرا صبر به غایت برسید","m2":"صبر پیداست که خود تا به چه غایت باشد"},{"m1":"روز مهر تو نهایت نپذیرد که مرا","m2":"مطلع هر غزلی صبح بدایت باشد"},{"m1":"خاک پای تو بجان می‌خرم، ار دست دهد","m2":"اثر دولت و آثار کفایت باشد"},{"m1":"در بیابان تمنا همه سر گردانند","m2":"تا که را سوی تو توفیق و هدایت باشد؟"},{"m1":"نیست این بادیه را حد و درین ره سلمان","m2":"این چنین بادیه بی‌حد و نهایت باشد"}],"url":"https://ganjoor.net/salman/divanss/ghazalss/sh151"}