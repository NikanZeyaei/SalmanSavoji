{"title":"غزل شماره‌ی 60","author":"سلمان ساوجی","abyat":[{"m1":"امشب، چراغ مجلس ما، در گرفته است","m2":"در تاب رفته و سخن، از سر گرفته است"},{"m1":"پروانه چون مجال برون شد ز کوی دوست","m2":"یابد بدین طریق، که او در گرفته است"},{"m1":"ظاهر نمی‌شود، اثر صبح گوییا","m2":"دود دلم، دریچه خاور، گرفته است"},{"m1":"دانی که چیست، مایه آن لعل آتشین؟","m2":"کامروز، باز، در قدح زر، گرفته است"},{"m1":"خون حرام ماست که ساقی، به روزگار","m2":"در گردن صراحی و ساغر گرفته است"},{"m1":"صبح از نسیم زلف تو، یکدم دمیده است","m2":"عالم همه شمامه عنبر، گرفته است"},{"m1":"باد صبا به بوی تو در باغ، رفته است","m2":"بس خردها که بر گل احمر، گرفته است"},{"m1":"آتش که اندرونی اصحاب خلوت است","m2":"شمعش نگر، که چون به زبان در گرفته است"},{"m1":"دل با خیال قد تو، بر رست در ازل","m2":"زان روی راست، شکل صنوبر گرفته است"},{"m1":"شکل صنوبری که دلش، نام کرده‌اند","m2":"سلمان به یاد قد تو، در بر گرفته است"}],"url":"https://ganjoor.net/salman/divanss/ghazalss/sh60"}