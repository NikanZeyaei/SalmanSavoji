{"title":"غزل شماره‌ی 321","author":"سلمان ساوجی","abyat":[{"m1":"بیخ عشق تو نشاندند بتا! در دل من ","m2":"غم مهر تو فشاندند، در آب و گل من "},{"m1":"تیر مژگان تو از جوشن جان می‌گذرد ","m2":"بر دل من مزن ای جان که تویی در دل من "},{"m1":"روز دیوان قیامت که منازل بخشند ","m2":"عرصات سر کوی تو بود منزل من "},{"m1":"هر کسی می‌کند از یار مرادی حاصل ","m2":"حاصل من غم یارست و خوشا حاصل من! "},{"m1":"نه رفیقی است که باری ز دلم برگیرد ","m2":"نه شفیقی است که آسان کند این مشکل من "},{"m1":"دوش در بحر غمت غوطه زنان می‌گفتم:","m2":"چیست تدبیر من و واقعه هایل من؟"},{"m1":"می‌شنیدم ز لب بحر که سلمان مطلب ","m2":"راه بیرون شد ازین ورطه بی‌ساحل من "}],"url":"https://ganjoor.net/salman/divanss/ghazalss/sh321"}