{"title":"غزل شماره‌ی 375","author":"سلمان ساوجی","abyat":[{"m1":"بازا که بی حضورت، خوش نیست زندگانی ","m2":"دور از تو می‌گذارم، عمری چنانکه دانی "},{"m1":"من آمدن به پیشت، دانی نمی‌توانم ","m2":"اما اگر تو آیی، دانم که می‌توانی "},{"m1":"از عمر ذوق وقتی، بودم که با تو بودم ","m2":"ذوقی چنان ندارد، بی دوست زندگانی "},{"m1":"چون مجمر از فراقت، دارم دلی پر آتش ","m2":"دودم به سر بر آمد، زین آتش نهانی "},{"m1":"از درد درد خویشم، یکدم مدار خالی ","m2":"کان است عاشقان را، اسباب زندگانی "},{"m1":"عهد جوانی من، بگذشت در فراقت ","m2":"بازای تا ببویت، باز آیدم جوانی "},{"m1":"در بزم عشق او جان، باید که خوش بر آید ","m2":"ور زانچه بر نیاید خوش باشد از گرانی "},{"m1":"گرچه ز من ملول است او ای صبا چنان کن ","m2":"کین نامه هر چه بادا بادا بدور رسانی "},{"m1":"گویی چو نامه سلمان، می‌پیچد از فراقت ","m2":"در خویشتن چه باشد، باری گرش بخوانی "}],"url":"https://ganjoor.net/salman/divanss/ghazalss/sh375"}