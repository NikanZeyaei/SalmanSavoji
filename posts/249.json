{"title":"غزل شماره‌ی 249","author":"سلمان ساوجی","abyat":[{"m1":"در زلف خویش پیچ و ازو حال ما بپرس","m2":"حال شکستگان کمند بلا بپرس"},{"m1":"وقتی که پرسشی کنی اصحاب درد را","m2":"ما را که کشته‌ای بجدایی، جدا بپرس"},{"m1":"حال شکستگان همه فی الجمله باز جوی","m2":"چون من شکسته دل ترم اول مرا بپرس"},{"m1":"خونم بریخت چشم تو گو از خدا بترس","m2":"آخر چه کرده‌ام ز برای خدا بپرس"},{"m1":"خون میرود میان دل و چشم من بیا","m2":"بنشین میان چشم و دل ماجرا بپرس"},{"m1":"خواهی که روشنت شود احوال درد ما","m2":"درگیر شمع را وز سر تا به پا بپرس"},{"m1":"جانها به بوی وصل تو بر باد داده‌ایم","m2":"گر نیست باورت ز نسیم صبا بپرس"},{"m1":"کردم سوال دل ز خرد گفت ما از و","m2":"بیگانه‌ایم این سخن از آشنا بپرس"},{"m1":"تو پادشاه حسنی و سلمان گدای توست","m2":"ای پادشاه حسن ز حال گدا بپرس"}],"url":"https://ganjoor.net/salman/divanss/ghazalss/sh249"}