{"title":"غزل شماره‌ی 56","author":"سلمان ساوجی","abyat":[{"m1":"این چه داغی است که از عشق تو بر جان من است ","m2":"وین چه دردی است که سرمایه درمان من است "},{"m1":"زلف و رخسار تو کفر آمد و ایمان، با هم ","m2":"آن چه کفری است که سرمایه ایمان من است؟"},{"m1":"می‌دهم جان و به صد جان، ندهم یک ذره ","m2":"خاک پای تو که سر چشمه حیوان من است "},{"m1":"رسم عشاق وفا خوی بتان، بد عهدی است","m2":"این حکایت نه به عهد تو و دوران من است "},{"m1":"بر دل پاک تو حاشا نبود، خاشاکی ","m2":"خارو خاشاک جفایت، گل و ریحان من است "},{"m1":"دل محزونم از و، یوسف جان را می‌جست ","m2":"زیر لب گفت، که در چاه ز نخدان من است "},{"m1":"گره موی تو بندی است که بر پای دل است ","m2":"برقع روی تو، باری است که بر جان من است "},{"m1":"شیخ می‌گویدم از دست مده سلمان دل ","m2":"دل من شیخ برانی که به فرمان من است "},{"m1":"دل من پیرو عشق است و من اندر پی دل ","m2":"عشق، سلطان دل و دل شده سلطان من است "}],"url":"https://ganjoor.net/salman/divanss/ghazalss/sh56"}