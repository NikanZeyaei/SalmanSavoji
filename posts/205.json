{"title":"غزل شماره‌ی 205","author":"سلمان ساوجی","abyat":[{"m1":"گفتم که خطا کردی و تدبیر نه این بود","m2":"گفتا چه توان کرد که تقدیر چنین بود"},{"m1":"گفتم که بسی خط خطا بر تو کشیدند","m2":"گفتا همه آن بود که بر لوح جبین بود"},{"m1":"گفتم که چرا مهر تو را ماه بگردید؟","m2":"گفتا که فلک بر من بد مهر به کین بود"},{"m1":"گفتم که قرین بدت افکند بدین روز","m2":"گفتا که مرا بخت بد خویش قرین بود"},{"m1":"گفتم که بسی جام تعب خوردی ازین پیش","m2":"گفتا که شفا در قدح باز پسین بود"},{"m1":"گفتم که تو ای عمر مرا زود برفتی","m2":"گفتا که فلانی چه کنم عمر همین بود؟"},{"m1":"گفتم که نه وقت سفرت بود چو رفتی","m2":"گفتا که مگر مصلحت وقت درین بود"}],"url":"https://ganjoor.net/salman/divanss/ghazalss/sh205"}