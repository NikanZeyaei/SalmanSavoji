{"title":"غزل شماره‌ی 3","author":"سلمان ساوجی","abyat":[{"m1":"ز شراب لعل نوشین من رند بی نوا را ","m2":"مددی که چشم مستت به خمار کشت ما را "},{"m1":"ز وجود خود ملولم قدحی بیار ساقی ","m2":"برهان مرا زمانی ز خودی خود خدا را "},{"m1":"به خدا که خون رز را به دو عالم ار فروشیم ","m2":"بخریم هر دو عالم بدهیم خون بها را "},{"m1":"پسرا ز ره ببردی به نوای نی دل من ","m2":"به سرت که بار دیگر بسرا همین نوا را "},{"m1":"من از آن نیم که چون نی اگرم زنی بنالم","m2":"که نوازشی است هر دم زدن تو بینوا را "},{"m1":"دل من به یارب آمد ز شکنج بند زلفت ","m2":"مشکن که در دل شب اثری بود دعا را "},{"m1":"طرف عذار گلگون ز نقاب زلف مشکین ","m2":"بنمای تا ملامت نکنند مبتلا را "},{"m1":"همه شب خیال رویت گذرد به چشم سلمان ","m2":"که خیال دوست داند شب تیره آشنا را "}],"url":"https://ganjoor.net/salman/divanss/ghazalss/sh3"}