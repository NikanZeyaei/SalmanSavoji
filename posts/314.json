{"title":"غزل شماره‌ی 314","author":"سلمان ساوجی","abyat":[{"m1":"خواهیم چون زلیخا، یوسف رخی گزیدن ","m2":"بس دامنش گرفتن، وانگه فرو کشیدن "},{"m1":"بی‌جهد بر نیاید، جان عزیز باید ","m2":"جان عزیز دادن، یوسف به جان خریدن "},{"m1":"گم کرده‌ایم خود را، راهی نمای مطرب ","m2":"باشد مگر بدان ره، در خود توان رسیدن "},{"m1":"حاجی دگر نبرد، قطعا ره بیابان ","m2":"مسکین اگر تواند، یکره ز خود بریدن "},{"m1":"نی هر دمم ز مسجد، خواند به کوی رندی ","m2":"قول وی از بن گوش، می‌بایدم شنیدن "},{"m1":"از گفتگوی واعظ، مخمور را چه حاصل؟","m2":"می‌بایدش کشیدن، وز درد سر رمیدن "},{"m1":"باد صبا ز لفش خوش می‌جهد ندانم ","m2":"کز بند او صبا را، چون دل دهد جهیدن "},{"m1":"بر هر طرف که تابد خورشید وش عنان را ","m2":"چون سایه در رکابش، خواهم به سر دویدن "},{"m1":"سلمان بنام و نامه، درکش قلم که خو اهند ","m2":"این نام‌ها ستردن، وین نامه‌ها دریدن "}],"url":"https://ganjoor.net/salman/divanss/ghazalss/sh314"}