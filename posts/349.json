{"title":"غزل شماره‌ی 349","author":"سلمان ساوجی","abyat":[{"m1":"جان ندارد بی لب شیرین جانان لذتی ","m2":"بی عزیزان نیست عمر نازنین را لذتی "},{"m1":"بر سر من کس نمی‌آید به پرسش جز خیال ","m2":"جز خیالش کس ندارد بر سر من منتی "},{"m1":"شربت قند لبش می‌سازد این بیمار را ","m2":"کو لب او تا مرا از قند سازد شربتی؟"},{"m1":"از غم تنهایی آمد جان شیرین نزد لب ","m2":"تا بیادش هر دو می‌دارند با هم صحبتی "},{"m1":"حسرتی دارم که بینم بار دیگر روی یار ","m2":"گر درین حسرت بمیرم دور از ازو وا حسرتی "},{"m1":"در درون دارم خروشی ای طبیبان پرسشی ","m2":"در سفر دارم عزیزی ای عزیزان همتی "},{"m1":"آن همایون عید من یک روز خواهد کرد عود ","m2":"جان کنم قربان گرم روزی شود این دولتی"},{"m1":"می‌فرستم جان به پیشش کاشکی این جان من ","m2":"داشتی در حلقه زلفش به مویی قیمتی "},{"m1":"غیبتی کردند بدگویان به باطن زین جهت ","m2":"یک دو روزی کرد از سلمان به ظاهر غیبتی "}],"url":"https://ganjoor.net/salman/divanss/ghazalss/sh349"}