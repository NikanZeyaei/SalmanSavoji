{"title":"غزل شماره‌ی 96","author":"سلمان ساوجی","abyat":[{"m1":"هر که چون سروم، گل اندامی نداشت ","m2":"در جهان، از عیش خوش کامی نداشت "},{"m1":"هر که در راهش، نشان را گم نکرد ","m2":"در میان عاشقان، نامی نداشت "},{"m1":"گفت، پیشت می‌فرستم، باد را ","m2":"پیشم آمد، لیک، پیغامی نداشت "},{"m1":"سرو خود را، با قدش می‌کرد راست","m2":"چون بدیدم، نیک اندامی نداشت "},{"m1":"هر که سر، در پای منظوری بتاخت","m2":"راستی نیکو، سرآنجامی نداشت "},{"m1":"دل به زلفت رفت، تا صیدست و دام ","m2":"هیچ صیدی این چنین دامی، نداشت "},{"m1":"کرد زاهد منع من، نشنید دل ","m2":"پخته بود این دل، غم خامی نداشت "},{"m1":"من لبت را، دل به رغبت داده‌ام ","m2":"ورنه، با سلمان لبت وامی نداشت "}],"url":"https://ganjoor.net/salman/divanss/ghazalss/sh96"}