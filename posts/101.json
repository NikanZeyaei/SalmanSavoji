{"title":"غزل شماره‌ی 101","author":"سلمان ساوجی","abyat":[{"m1":"آب چشمم راز دل، یک یک، به مردم، باز گفت ","m2":"عاشقی و مستی و دیوانگی، نتوان نهفت "},{"m1":"پرده عشاق را برداشت مطرب در سماع ","m2":"گو فرو مگذار، تا پیدا شود، راز نهفت "},{"m1":"لذت سوز غمش، جز سینه بریان نیافت ","m2":"گوهر راز دلم، جز دیده گریان نسفت "},{"m1":"تا خم ابروی شوخ او، به پیشانی است، طاق ","m2":"در سر زلفش، دل من، با پریشانی است جفت "},{"m1":"دست هجرانت، مرا در سینه، خار غم نشاند ","m2":"تا ازین خار غمم دیگر چه گل خواهد شکفت "},{"m1":"زینهار از ناله شبهای من، بیدار باش","m2":"کین زمان شبهاست، تا از ناله من کس نخفت "},{"m1":"در صفات عارضت، تا نقش می‌بندد خیال ","m2":"کس سخن نازکتر و رنگین تر از سلمان نگفت "}],"url":"https://ganjoor.net/salman/divanss/ghazalss/sh101"}