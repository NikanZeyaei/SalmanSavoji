{"title":"غزل شماره‌ی 303","author":"سلمان ساوجی","abyat":[{"m1":"سرو من سنبل تر بر زده بر گل پرچین ","m2":"بستده لشکر رومش ز حبش لشکر چین "},{"m1":"رسته و بسته به دست بت من سنبل‌تر ","m2":"وز سرش رسته فرو هشته دو صد سنبل چین "},{"m1":"حلقه در حلقه گره در گره و بند به بند ","m2":"پیچ در پیچ و زره در زره و چین در چین "},{"m1":"در خطا و ختن ای خسرو خوبان خطا ","m2":"چون تو ترکی نبود در همه چین و ماچین "},{"m1":"خواستم تا که بچینم ز لبش شفتالود ","m2":"ابرویش گفت: «بچین!» غمزهٔ او گفت: «مچین!» "},{"m1":"در چنین چین و مچین مانده، اسیرم، چه کنم؟","m2":"سر زلف بت من مرهم چین بود و مچین "},{"m1":"حال سلمان به قلم شرح همی دادم و گفت:","m2":"خار هجرم خور و از باغ وصالم برچین "}],"url":"https://ganjoor.net/salman/divanss/ghazalss/sh303"}