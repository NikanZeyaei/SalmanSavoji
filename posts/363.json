{"title":"غزل شماره‌ی 363","author":"سلمان ساوجی","abyat":[{"m1":"ز سودای رخ و زلفش، غمی دارم شبانروزی ","m2":"مرا صبح وصال او، نمی‌گردد شبی روزی "},{"m1":"نسیم صبح پیغامی به خورشیدی رسان از ما ","m2":"که با یاد جمال او، شب ما می‌کند روزی "},{"m1":"بجز از سایه سروش، مبادم هیچ سرسبزی! ","m2":"بجز بر خاتم لعلش، مبادم هیچ فیروزی "},{"m1":"ز مجلس شمع را ساقی، ببر در گوشه‌ای بنشان ","m2":"که امشب ماه خواهد کرد، ما را مجلس افروزی "},{"m1":"بسوز و گریه چون شمع ار نخواهی گشت در هجران ","m2":"به یکدم می‌توان کشتن، مرا چندین چه می‌سوزی؟"},{"m1":"اگر زخمی زنی بر من، چنانم بر دل آید خوش ","m2":"که بر گل در سحرگاهان، نسیم باد نوروزی "},{"m1":"قبای عمر کوتاهست، بر بالای امیدم ","m2":"مگر باز آیی و وصلی، شبی بر دامنم دوزی "},{"m1":"چه خواهی کرد ای سلمان، به هجران صرف شد عمرت ","m2":"مگر وصلش بدست آری، وزان عمری تو اندوزی "}],"url":"https://ganjoor.net/salman/divanss/ghazalss/sh363"}