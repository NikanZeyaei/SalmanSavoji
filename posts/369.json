{"title":"غزل شماره‌ی 369","author":"سلمان ساوجی","abyat":[{"m1":"جز باد همدمی نه که با او زنم دمی ","m2":"جز باده مونسی نه که از دل برد غمی "},{"m1":"جز دیده کو به خون رخ ما سرخ می‌کند ","m2":"در کار ما نکرد کس از مردمی، دمی "},{"m1":"خوردم هزار زخم ز هر کس به هیچ یک ","m2":"رحمی نکرد بر من مسکین به هر مرهمی "},{"m1":"دریای عشق در دل ما جوش می‌زند ","m2":"ز آنجا سحاب دیده ما می‌کشد نمی "},{"m1":"سرمست عشق را ز دو عالم فراغت است ","m2":"زیرا که دارد او به سر خویش عالمی "},{"m1":"زان پیش روی بر در او داشتم که داشت ","m2":"روی زمین غباری و پشت فلک خمی "},{"m1":"سلمان مگوی را ز دل الا به خود که نیست ","m2":"در زیر پرده فلک امروز مرحمی "}],"url":"https://ganjoor.net/salman/divanss/ghazalss/sh369"}