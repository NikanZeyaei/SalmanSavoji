{"title":"غزل شماره‌ی 62","author":"سلمان ساوجی","abyat":[{"m1":"تا زماه طلعتت، طرف نقاب، افتاده است","m2":"لرزه از عکس رخت، بر آفتاب، افتاده است"},{"m1":"رحمتی فرما، که از باران اشک چشم من","m2":"مردم بیچاره را، در خانه آب، افتاده است"},{"m1":"می‌کشد مسکین دلم، تاب طناب طره‌ات","m2":"چون کند، در گردن او، این طناب، افتاده است"},{"m1":"خیل خونخوار خیال، اطراف چشم من، گرفت","m2":"آنچنان کز دیده من، راه خواب، افتاده است"},{"m1":"همدمی دارم عزیز، از من جدا خواهد شدن","m2":"لاجرم مسکین دلم، در اضطراب، افتاده است"},{"m1":"چشم مستت دیده‌ام، روزی، وزان مستی هنوز","m2":"در خرابات مغان، سلمان، خراب افتاده است"}],"url":"https://ganjoor.net/salman/divanss/ghazalss/sh62"}