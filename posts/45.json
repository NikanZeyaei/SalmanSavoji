{"title":"غزل شماره‌ی 45","author":"سلمان ساوجی","abyat":[{"m1":"بیا که بی لب لعل تو، کار من، خام است","m2":"ز عکس روی تو، آتش فتاده در جام است"},{"m1":"مرا که چشم تو بخت است و بخت، در خواب است","m2":"مرا که زلف تو، شام است و صبح، در شام است"},{"m1":"دلم به مجلس عشقت، همیشه بر صدر است","m2":"زبان به ذکر دهانت، مدام در کار است"},{"m1":"طریق مصطبه، بر کعبه راجح، است مرا","m2":"که این، به رغبت جان است و آن، به الزام است"},{"m1":"درون صافی از اهل صلاح و زهد، مجوی","m2":"که این نشانه رندان دردی آشام، است"},{"m1":"مکن ملامت رندان، دگر به بدنامی","m2":"که هرچه پیش تو ننگ است، نزد ما، نام، است"},{"m1":"دلا تو طایر قدسی، درین خرابه مگر","m2":"که نیست دانه و هرجا که می‌روی، دام است"},{"m1":"محل حادثه است، این جهان، درو آرام","m2":"مکن که مکمن ضغیم، نه جای آرام است"},{"m1":"اگر چه آخر روز است و راه منزل، دور","m2":"هنوز اگر قدمی می‌نهی، به هنگام است"},{"m1":"برفت قافله عمر و می‌پزی، هوسی ","m2":"که رهروی و درین وقت، این هوس، خام است "},{"m1":"رسید شام اجل، بر در سرای امل ","m2":"ولی چه سود سلمان هنوز، بر بام، است"}],"url":"https://ganjoor.net/salman/divanss/ghazalss/sh45"}