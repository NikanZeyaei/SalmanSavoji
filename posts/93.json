{"title":"غزل شماره‌ی 93","author":"سلمان ساوجی","abyat":[{"m1":"خسته باد آن دل، که از تیر جفایش خسته نیست ","m2":"رسته باد از غم، دلی کز بند عشقش، رسته نیست "},{"m1":"گر دوایی نیست ما را، گو به دردی ده مدد ","m2":"ما به خار خشک می‌سازیم، اگر گلدسته نیست "},{"m1":"آب خوبی و لطافت، تا به جویش می‌رود ","m2":"دفتر حسن فلک را یک ورق، ناشسته نیست "},{"m1":"شکل ماه نو، خم ابروی او را، راستی ","m2":"نیک می‌ماند، دریغا ماه نو پیوسته نیست "},{"m1":"گردن شیران، به رو به بازی آرد، در کمند ","m2":"طره‌اش کز بند و قیدش، هیچ صیدی، خسته نیست "},{"m1":"مشک را سودای زلفش، خون به جوش آورده است ","m2":"بی سبب خون جگر، در ناف آهو بسته نیست "},{"m1":"راستی از سر و قدش، طرفه‌تر در چشم من ","m2":"هیچ شمشادی، به طرف جویباری رسته نیست "},{"m1":"زهره در چنگ، این غزل از قول سلمان می‌زند ","m2":"خسته باد آن دل که از تیر جفایش خسته نیست "}],"url":"https://ganjoor.net/salman/divanss/ghazalss/sh93"}