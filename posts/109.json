{"title":"غزل شماره‌ی 109","author":"سلمان ساوجی","abyat":[{"m1":"هر آن حدیث که از عشق می‌کند، روایت ","m2":"خلاصه سخن است آن و مابقی است، حکایت "},{"m1":"جهان عشق ندانم چه عالمی است، کانجا ","m2":"نه مهر راست زوال و نه شوق راست، نهایت "},{"m1":"بیا بیا که همه چیز راست، حدی و ما را ","m2":"ز حد گذشت فراق و رسید شوق، به غایت "},{"m1":"برفت کار ز دست و رسید عمر، به پایان ","m2":"بیا و مرحمتی کن، که هست وقت رعایت "},{"m1":"ولایت دل و چشمم سیاه شد، قدمی نه ","m2":"درین سواد ز مردم، بپرس حال ولایت "},{"m1":"توام ز چشم فکندی و من فتاده چشمم ","m2":"ز چشم خود گله دارم، ندارم از تو شکایت "},{"m1":"به رنگ روی همی دانم، آب چشم و برآنم ","m2":"که رنگ و روی تو در آب دیده، کرد سرایت "},{"m1":"بداد جان و بجان در نیافت، وصل تو سلمان ","m2":"که این معامله، موقوف دولت است و هدایت "},{"m1":"تو پادشاهی و ما را که بنده‌ایم و رعیت ","m2":"ز حضرتت نظر همت است و چشم عنایت "}],"url":"https://ganjoor.net/salman/divanss/ghazalss/sh109"}