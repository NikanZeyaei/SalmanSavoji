{"title":"غزل شماره‌ی 361","author":"سلمان ساوجی","abyat":[{"m1":"ای نسیم صبح بوی جانفزا می‌آوری ","m2":"من نمی‌دانم که این بوی از کجا می‌آوری؟"},{"m1":"ای نسیم از خاک کوی یار، حاصل کرده‌ای ","m2":"تا نپنداری که از باد هوا می‌آوری"},{"m1":"گلبن بارآورش ما را نمی‌بخشید بوی ","m2":"هم تو باری کز برش بویی به ما می‌آوری "},{"m1":"گلستان شوق را، نشو و نمایی می‌دهی ","m2":"بلبلان بی‌نوا را در نوا می‌آوری "},{"m1":"ناتوانی زانکه راهی بس دراز و پیچ پیچ ","m2":"از سر زلف جبینم زیر پا می‌آوری "},{"m1":"رفته بود از جا دل ما بازش آوردی بجای","m2":"راستی را شرط دلداری بجا می‌آوری "},{"m1":"گرز روی لطف یکدم می‌کنی در کوی ما","m2":"وقت ما چون صبح از آن دم با صفا می‌آوری "},{"m1":"قاصد سلمانی و یکدم نمی‌گیری قرار ","m2":"روز و شب یا می‌بری پیغام یا می‌آوری "}],"url":"https://ganjoor.net/salman/divanss/ghazalss/sh361"}