{"title":"غزل شماره‌ی 257","author":"سلمان ساوجی","abyat":[{"m1":"چون تحمل می‌کند تن صحبت پیراهنش","m2":"چون کند افتاده است آن این زمان در گردنش؟"},{"m1":"دست در گردن که یار کرد با او یا که یافت","m2":"جز ره پیراهن دولت زهی پیراهنش"},{"m1":"سوختم در آتشش چون عود و زانم بیم نیست","m2":"بیم آن دارم که دود من بگیرد دامنش"},{"m1":"قوت صبرم چو کوهی بود از آن کاهی نماند","m2":"بس که عشقش می‌دهد بر باد جو جو خرمنش"},{"m1":"هر دم از شوق تو عارف می‌دهد جانی چو جام","m2":"باز ساقی می‌کند روشن روانی در تنش"},{"m1":"حاجی ار در کوی او یابد مقامی از حرم","m2":"روی بر تابد بگردد بعد از آن پیراهنش"},{"m1":"جست دل راهی کزان ره پیش باز آید نهان","m2":"بر دو چشم انگشت را بنمود راهی روشنش"},{"m1":"من غبار راه یارم یار چون آب حیات","m2":"شکر ایزد را که بر خاطر نمی‌آید منش"},{"m1":"یار می‌جویی رفیق توست و اینک می‌رود","m2":"خیز همچون گرد سلمان دست در گردن زنش"}],"url":"https://ganjoor.net/salman/divanss/ghazalss/sh257"}